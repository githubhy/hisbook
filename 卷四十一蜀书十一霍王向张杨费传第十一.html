<!DOCTYPE html>
<html lang="en">
<head>
<meta http-equiv="Content-Type" content="text/html; charset=UTF-8">
<meta charset="utf-8">
<meta name="viewport" content="width=device-width, initial-scale=1, shrink-to-fit=no">
<title>51 卷四十一·蜀书十一·霍王向张杨费传第十一 | 历史上的一些人</title>
<meta name="author" content="林峰">
<meta name="description" content="蜀书十一霍王向张杨费传第十一三国志四十一 晋平阳侯相 安汉陈寿 撰宋中书侍郎西乡侯 闻喜裴松之 注沔阳卢弼 集解 校录：初晨一缕光 复校：擎骥  51.1 霍峻 霍峻字仲邈，南郡枝江人也。 枝江，见《董和传》。 兄笃，于乡里合部曲数百人。 ◎各本“部”皆作“郡”，误。宋、元本不误。◎潘眉曰：“部曲”是也。凡领兵，营有五部，部有校尉及军司马。部下有曲，曲有军候。...">
<meta name="generator" content="bookdown 0.27 with bs4_book()">
<meta property="og:title" content="51 卷四十一·蜀书十一·霍王向张杨费传第十一 | 历史上的一些人">
<meta property="og:type" content="book">
<meta property="og:image" content="/images/cover_sheep_thinker.jpeg">
<meta property="og:description" content="蜀书十一霍王向张杨费传第十一三国志四十一 晋平阳侯相 安汉陈寿 撰宋中书侍郎西乡侯 闻喜裴松之 注沔阳卢弼 集解 校录：初晨一缕光 复校：擎骥  51.1 霍峻 霍峻字仲邈，南郡枝江人也。 枝江，见《董和传》。 兄笃，于乡里合部曲数百人。 ◎各本“部”皆作“郡”，误。宋、元本不误。◎潘眉曰：“部曲”是也。凡领兵，营有五部，部有校尉及军司马。部下有曲，曲有军候。...">
<meta name="twitter:card" content="summary">
<meta name="twitter:title" content="51 卷四十一·蜀书十一·霍王向张杨费传第十一 | 历史上的一些人">
<meta name="twitter:description" content="蜀书十一霍王向张杨费传第十一三国志四十一 晋平阳侯相 安汉陈寿 撰宋中书侍郎西乡侯 闻喜裴松之 注沔阳卢弼 集解 校录：初晨一缕光 复校：擎骥  51.1 霍峻 霍峻字仲邈，南郡枝江人也。 枝江，见《董和传》。 兄笃，于乡里合部曲数百人。 ◎各本“部”皆作“郡”，误。宋、元本不误。◎潘眉曰：“部曲”是也。凡领兵，营有五部，部有校尉及军司马。部下有曲，曲有军候。...">
<meta name="twitter:image" content="/images/cover_sheep_thinker.jpeg">
<!-- JS --><script src="https://cdnjs.cloudflare.com/ajax/libs/clipboard.js/2.0.6/clipboard.min.js" integrity="sha256-inc5kl9MA1hkeYUt+EC3BhlIgyp/2jDIyBLS6k3UxPI=" crossorigin="anonymous"></script><script src="https://cdnjs.cloudflare.com/ajax/libs/fuse.js/6.4.6/fuse.js" integrity="sha512-zv6Ywkjyktsohkbp9bb45V6tEMoWhzFzXis+LrMehmJZZSys19Yxf1dopHx7WzIKxr5tK2dVcYmaCk2uqdjF4A==" crossorigin="anonymous"></script><script src="https://kit.fontawesome.com/6ecbd6c532.js" crossorigin="anonymous"></script><script src="libs/jquery-3.6.0/jquery-3.6.0.min.js"></script><meta name="viewport" content="width=device-width, initial-scale=1, shrink-to-fit=no">
<link href="libs/bootstrap-4.6.0/bootstrap.min.css" rel="stylesheet">
<script src="libs/bootstrap-4.6.0/bootstrap.bundle.min.js"></script><script src="libs/bs3compat-0.3.1/transition.js"></script><script src="libs/bs3compat-0.3.1/tabs.js"></script><script src="libs/bs3compat-0.3.1/bs3compat.js"></script><link href="libs/bs4_book-1.0.0/bs4_book.css" rel="stylesheet">
<script src="libs/bs4_book-1.0.0/bs4_book.js"></script><script src="https://cdnjs.cloudflare.com/ajax/libs/autocomplete.js/0.38.0/autocomplete.jquery.min.js" integrity="sha512-GU9ayf+66Xx2TmpxqJpliWbT5PiGYxpaG8rfnBEk1LL8l1KGkRShhngwdXK1UgqhAzWpZHSiYPc09/NwDQIGyg==" crossorigin="anonymous"></script><script src="https://cdnjs.cloudflare.com/ajax/libs/mark.js/8.11.1/mark.min.js" integrity="sha512-5CYOlHXGh6QpOFA/TeTylKLWfB3ftPsde7AnmhuitiTX4K5SqCLBeKro6sPS8ilsz1Q4NRx3v8Ko2IBiszzdww==" crossorigin="anonymous"></script><!-- CSS --><style type="text/css">
    
    div.hanging-indent{margin-left: 1.5em; text-indent: -1.5em;}
  </style>
<link rel="stylesheet" href="style/bs4_book.css">
</head>
<body data-spy="scroll" data-target="#toc">

<div class="container-fluid">
<div class="row">
  <header class="col-sm-12 col-lg-3 sidebar sidebar-book"><a class="sr-only sr-only-focusable" href="#content">Skip to main content</a>

    <div class="d-flex align-items-start justify-content-between">
      <h1>
        <a href="index.html" title="">历史上的一些人</a>
      </h1>
      <button class="btn btn-outline-primary d-lg-none ml-2 mt-1" type="button" data-toggle="collapse" data-target="#main-nav" aria-expanded="true" aria-controls="main-nav"><i class="fas fa-bars"></i><span class="sr-only">Show table of contents</span></button>
    </div>

    <div id="main-nav" class="collapse-lg">
      <form role="search">
        <input id="search" class="form-control" type="search" placeholder="Search" aria-label="Search">
</form>

      <nav aria-label="Table of contents"><h2>Table of contents</h2>
        <ul class="book-toc list-unstyled">
<li><a class="" href="index.html"></a></li>
<li><a class="" href="%E6%9E%97%E5%B3%B0%E8%AF%84.html"><span class="header-section-number">1</span> 林峰评</a></li>
<li><a class="" href="%E4%B8%89%E5%9B%BD%E9%AD%8F%E5%B8%9D.html"><span class="header-section-number">2</span> 三国魏帝</a></li>
<li><a class="" href="%E4%B8%89%E5%9B%BD%E9%AD%8F%E5%AE%98%E5%91%98.html"><span class="header-section-number">3</span> 三国魏官员</a></li>
<li><a class="" href="%E4%B8%9C%E6%99%8B%E5%B8%9D.html"><span class="header-section-number">4</span> 东晋帝</a></li>
<li><a class="" href="%E5%94%90%E5%AE%98%E5%91%98.html"><span class="header-section-number">5</span> 唐官员</a></li>
<li><a class="" href="%E5%AE%8B%E5%B9%B4%E5%8F%B7.html"><span class="header-section-number">6</span> 宋年号</a></li>
<li><a class="" href="%E5%AE%8B%E7%9A%87%E5%B8%9D.html"><span class="header-section-number">7</span> 宋皇帝</a></li>
<li><a class="" href="%E5%AE%8B%E5%AE%98%E5%91%98.html"><span class="header-section-number">8</span> 宋官员</a></li>
<li><a class="" href="%E5%AE%8B%E5%A5%B3%E6%80%A7.html"><span class="header-section-number">9</span> 宋女性</a></li>
<li><a class="" href="%E5%89%8D%E8%A8%80.html"><span class="header-section-number">10</span> 前言</a></li>
<li><a class="" href="%E5%8D%B7%E4%B8%80%E9%AD%8F%E4%B9%A6%E4%B8%80%E6%AD%A6%E5%B8%9D%E7%BA%AA%E7%AC%AC%E4%B8%80.html"><span class="header-section-number">11</span> 卷一·魏书一·武帝纪第一</a></li>
<li><a class="" href="%E5%8D%B7%E4%BA%8C%E9%AD%8F%E4%B9%A6%E4%BA%8C%E6%96%87%E5%B8%9D%E7%BA%AA%E7%AC%AC%E4%BA%8C.html"><span class="header-section-number">12</span> 卷二·魏书二·文帝纪第二</a></li>
<li><a class="" href="%E5%8D%B7%E4%B8%89%E9%AD%8F%E4%B9%A6%E4%B8%89%E6%98%8E%E5%B8%9D%E7%BA%AA%E7%AC%AC%E4%B8%89.html"><span class="header-section-number">13</span> 卷三·魏书三·明帝纪第三</a></li>
<li><a class="" href="%E5%8D%B7%E5%9B%9B%E9%AD%8F%E4%B9%A6%E5%9B%9B%E4%B8%89%E5%B0%91%E5%B8%9D%E7%BA%AA%E7%AC%AC%E5%9B%9B.html"><span class="header-section-number">14</span> 卷四·魏书四·三少帝纪第四</a></li>
<li><a class="" href="%E5%8D%B7%E4%BA%94%E9%AD%8F%E4%B9%A6%E4%BA%94%E5%90%8E%E5%A6%83%E4%BC%A0%E7%AC%AC%E4%BA%94.html"><span class="header-section-number">15</span> 卷五·魏书五·后妃传第五</a></li>
<li><a class="" href="%E5%8D%B7%E5%85%AD%E9%AD%8F%E4%B9%A6%E5%85%AD%E8%91%A3%E4%BA%8C%E8%A2%81%E5%88%98%E4%BC%A0%E7%AC%AC%E5%85%AD.html"><span class="header-section-number">16</span> 卷六·魏书六·董二袁刘传第六</a></li>
<li><a class="" href="%E5%8D%B7%E4%B8%83%E9%AD%8F%E4%B9%A6%E4%B8%83%E5%90%95%E5%B8%83%E5%BC%A0%E9%82%88%E8%87%A7%E6%B4%AA%E4%BC%A0%E7%AC%AC%E4%B8%83.html"><span class="header-section-number">17</span> 卷七·魏书七·吕布张邈臧洪传第七</a></li>
<li><a class="" href="%E5%8D%B7%E5%85%AB%E9%AD%8F%E4%B9%A6%E5%85%AB%E4%BA%8C%E5%85%AC%E5%AD%99%E9%99%B6%E5%9B%9B%E5%BC%A0%E4%BC%A0%E7%AC%AC%E5%85%AB.html"><span class="header-section-number">18</span> 卷八·魏书八·二公孙陶四张传第八</a></li>
<li><a class="" href="%E5%8D%B7%E4%B9%9D%E9%AD%8F%E4%B9%A6%E4%B9%9D%E8%AF%B8%E5%A4%8F%E4%BE%AF%E6%9B%B9%E4%BC%A0%E7%AC%AC%E4%B9%9D.html"><span class="header-section-number">19</span> 卷九·魏书九·诸夏侯曹传第九</a></li>
<li><a class="" href="%E5%8D%B7%E5%8D%81%E9%AD%8F%E4%B9%A6%E5%8D%81%E8%8D%80%E5%BD%A7%E8%8D%80%E6%94%B8%E8%B4%BE%E8%AF%A9%E4%BC%A0%E7%AC%AC%E5%8D%81.html"><span class="header-section-number">20</span> 卷十·魏书十·荀彧荀攸贾诩传第十</a></li>
<li><a class="" href="%E5%8D%B7%E5%8D%81%E4%B8%80%E9%AD%8F%E4%B9%A6%E5%8D%81%E4%B8%80%E8%A2%81%E5%BC%A0%E5%87%89%E5%9B%BD%E7%94%B0%E7%8E%8B%E9%82%B4%E4%BC%A0%E7%AC%AC%E5%8D%81%E4%B8%80.html"><span class="header-section-number">21</span> 卷十一·魏书十一·袁张凉国田王邴传第十一</a></li>
<li><a class="" href="%E5%8D%B7%E5%8D%81%E4%BA%8C%E9%AD%8F%E4%B9%A6%E5%8D%81%E4%BA%8C%E5%B4%94%E6%AF%9B%E5%BE%90%E4%BD%95%E9%82%A2%E9%B2%8D%E5%8F%B8%E9%A9%AC%E4%BC%A0%E7%AC%AC%E5%8D%81%E4%BA%8C.html"><span class="header-section-number">22</span> 卷十二·魏书十二·崔毛徐何邢鲍司马传第十二</a></li>
<li><a class="" href="%E5%8D%B7%E5%8D%81%E4%B8%89%E9%AD%8F%E4%B9%A6%E5%8D%81%E4%B8%89%E9%92%9F%E7%B9%87%E5%8D%8E%E6%AD%86%E7%8E%8B%E6%9C%97%E4%BC%A0%E7%AC%AC%E5%8D%81%E4%B8%89.html"><span class="header-section-number">23</span> 卷十三·魏书十三·钟繇华歆王朗传第十三</a></li>
<li><a class="" href="%E5%8D%B7%E5%8D%81%E5%9B%9B%E9%AD%8F%E4%B9%A6%E5%8D%81%E5%9B%9B%E7%A8%8B%E9%83%AD%E8%91%A3%E5%88%98%E8%92%8B%E5%88%98%E4%BC%A0%E7%AC%AC%E5%8D%81%E5%9B%9B.html"><span class="header-section-number">24</span> 卷十四·魏书十四·程郭董刘蒋刘传第十四</a></li>
<li><a class="" href="%E5%8D%B7%E5%8D%81%E4%BA%94%E9%AD%8F%E4%B9%A6%E5%8D%81%E4%BA%94%E5%88%98%E5%8F%B8%E9%A9%AC%E6%A2%81%E5%BC%A0%E6%B8%A9%E8%B4%BE%E4%BC%A0%E7%AC%AC%E5%8D%81%E4%BA%94.html"><span class="header-section-number">25</span> 卷十五·魏书十五·刘司马梁张温贾传第十五</a></li>
<li><a class="" href="%E5%8D%B7%E5%8D%81%E5%85%AD%E9%AD%8F%E4%B9%A6%E5%8D%81%E5%85%AD%E4%BB%BB%E8%8B%8F%E6%9D%9C%E9%83%91%E4%BB%93%E4%BC%A0%E7%AC%AC%E5%8D%81%E5%85%AD.html"><span class="header-section-number">26</span> 卷十六·魏书十六·任苏杜郑仓传第十六</a></li>
<li><a class="" href="%E5%8D%B7%E5%8D%81%E4%B8%83%E9%AD%8F%E4%B9%A6%E5%8D%81%E4%B8%83%E5%BC%A0%E4%B9%90%E4%BA%8E%E5%BC%A0%E5%BE%90%E4%BC%A0%E7%AC%AC%E5%8D%81%E4%B8%83.html"><span class="header-section-number">27</span> 卷十七·魏书十七·张乐于张徐传第十七</a></li>
<li><a class="" href="%E5%8D%B7%E5%8D%81%E5%85%AB%E9%AD%8F%E4%B9%A6%E5%8D%81%E5%85%AB%E4%BA%8C%E6%9D%8E%E8%87%A7%E6%96%87%E5%90%95%E8%AE%B8%E5%85%B8%E4%BA%8C%E5%BA%9E%E9%98%8E%E4%BC%A0%E7%AC%AC%E5%8D%81%E5%85%AB.html"><span class="header-section-number">28</span> 卷十八·魏书十八·二李臧文吕许典二庞阎传第十八</a></li>
<li><a class="" href="%E5%8D%B7%E5%8D%81%E4%B9%9D%E9%AD%8F%E4%B9%A6%E5%8D%81%E4%B9%9D%E4%BB%BB%E5%9F%8E%E9%99%88%E8%90%A7%E7%8E%8B%E4%BC%A0%E7%AC%AC%E5%8D%81%E4%B9%9D.html"><span class="header-section-number">29</span> 卷十九·魏书十九·任城陈萧王传第十九</a></li>
<li><a class="" href="%E5%8D%B7%E4%BA%8C%E5%8D%81%E9%AD%8F%E4%B9%A6%E4%BA%8C%E5%8D%81%E6%AD%A6%E6%96%87%E4%B8%96%E7%8E%8B%E5%85%AC%E4%BC%A0%E7%AC%AC%E4%BA%8C%E5%8D%81.html"><span class="header-section-number">30</span> 卷二十·魏书二十·武文世王公传第二十</a></li>
<li><a class="" href="%E5%8D%B7%E4%BA%8C%E5%8D%81%E4%B8%80%E9%AD%8F%E4%B9%A6%E4%BA%8C%E5%8D%81%E4%B8%80%E7%8E%8B%E5%8D%AB%E4%BA%8C%E5%88%98%E5%82%85%E4%BC%A0%E7%AC%AC%E4%BA%8C%E5%8D%81%E4%B8%80.html"><span class="header-section-number">31</span> 卷二十一·魏书二十一·王卫二刘傅传第二十一</a></li>
<li><a class="" href="%E5%8D%B7%E4%BA%8C%E5%8D%81%E4%BA%8C%E9%AD%8F%E4%B9%A6%E4%BA%8C%E5%8D%81%E4%BA%8C%E6%A1%93%E4%BA%8C%E9%99%88%E5%BE%90%E5%8D%AB%E5%8D%A2%E4%BC%A0%E7%AC%AC%E4%BA%8C%E5%8D%81%E4%BA%8C.html"><span class="header-section-number">32</span> 卷二十二·魏书二十二·桓二陈徐卫卢传第二十二</a></li>
<li><a class="" href="%E5%8D%B7%E4%BA%8C%E5%8D%81%E4%B8%89%E9%AD%8F%E4%B9%A6%E4%BA%8C%E5%8D%81%E4%B8%89%E5%92%8C%E5%B8%B8%E6%9D%A8%E6%9D%9C%E8%B5%B5%E8%A3%B4%E4%BC%A0%E7%AC%AC%E4%BA%8C%E5%8D%81%E4%B8%89.html"><span class="header-section-number">33</span> 卷二十三·魏书二十三·和常杨杜赵裴传第二十三</a></li>
<li><a class="" href="%E5%8D%B7%E4%BA%8C%E5%8D%81%E5%9B%9B%E9%AD%8F%E4%B9%A6%E4%BA%8C%E5%8D%81%E5%9B%9B%E9%9F%A9%E5%B4%94%E9%AB%98%E5%AD%99%E7%8E%8B%E4%BC%A0%E7%AC%AC%E4%BA%8C%E5%8D%81%E5%9B%9B.html"><span class="header-section-number">34</span> 卷二十四·魏书二十四·韩崔高孙王传第二十四</a></li>
<li><a class="" href="%E5%8D%B7%E4%BA%8C%E5%8D%81%E4%BA%94%E9%AD%8F%E4%B9%A6%E4%BA%8C%E5%8D%81%E4%BA%94%E8%BE%9B%E6%AF%97%E6%9D%A8%E9%98%9C%E9%AB%98%E5%A0%82%E9%9A%86%E4%BC%A0%E7%AC%AC%E4%BA%8C%E5%8D%81%E4%BA%94.html"><span class="header-section-number">35</span> 卷二十五·魏书二十五·辛毗杨阜高堂隆传第二十五</a></li>
<li><a class="" href="%E5%8D%B7%E4%BA%8C%E5%8D%81%E5%85%AD%E9%AD%8F%E4%B9%A6%E4%BA%8C%E5%8D%81%E5%85%AD%E6%BB%A1%E7%94%B0%E7%89%B5%E9%83%AD%E4%BC%A0%E7%AC%AC%E4%BA%8C%E5%8D%81%E5%85%AD.html"><span class="header-section-number">36</span> 卷二十六·魏书二十六·满田牵郭传第二十六</a></li>
<li><a class="" href="%E5%8D%B7%E4%BA%8C%E5%8D%81%E4%B8%83%E9%AD%8F%E4%B9%A6%E4%BA%8C%E5%8D%81%E4%B8%83%E5%BE%90%E8%83%A1%E4%BA%8C%E7%8E%8B%E4%BC%A0%E7%AC%AC%E4%BA%8C%E5%8D%81%E4%B8%83.html"><span class="header-section-number">37</span> 卷二十七·魏书二十七·徐胡二王传第二十七</a></li>
<li><a class="" href="%E5%8D%B7%E4%BA%8C%E5%8D%81%E5%85%AB%E9%AD%8F%E4%B9%A6%E4%BA%8C%E5%8D%81%E5%85%AB%E7%8E%8B%E6%AF%8C%E4%B8%98%E8%AF%B8%E8%91%9B%E9%82%93%E9%92%9F%E4%BC%A0%E7%AC%AC%E4%BA%8C%E5%8D%81%E5%85%AB.html"><span class="header-section-number">38</span> 卷二十八·魏书二十八·王毌丘诸葛邓钟传第二十八</a></li>
<li><a class="" href="%E5%8D%B7%E4%BA%8C%E5%8D%81%E4%B9%9D%E9%AD%8F%E4%B9%A6%E4%BA%8C%E5%8D%81%E4%B9%9D%E6%96%B9%E4%BC%8E%E4%BC%A0%E7%AC%AC%E4%BA%8C%E5%8D%81%E4%B9%9D.html"><span class="header-section-number">39</span> 卷二十九·魏书二十九·方伎传第二十九</a></li>
<li><a class="" href="%E5%8D%B7%E4%B8%89%E5%8D%81%E9%AD%8F%E4%B9%A6%E4%B8%89%E5%8D%81%E4%B9%8C%E4%B8%B8%E9%B2%9C%E5%8D%91%E4%B8%9C%E5%A4%B7%E4%BC%A0%E7%AC%AC%E4%B8%89%E5%8D%81.html"><span class="header-section-number">40</span> 卷三十·魏书三十·乌丸鲜卑东夷传第三十</a></li>
<li><a class="" href="%E5%8D%B7%E4%B8%89%E5%8D%81%E4%B8%80%E8%9C%80%E4%B9%A6%E4%B8%80%E5%88%98%E4%BA%8C%E7%89%A7%E4%BC%A0%E7%AC%AC%E4%B8%80.html"><span class="header-section-number">41</span> 卷三十一·蜀书一·刘二牧传第一</a></li>
<li><a class="" href="%E5%8D%B7%E4%B8%89%E5%8D%81%E4%BA%8C%E8%9C%80%E4%B9%A6%E4%BA%8C%E5%85%88%E4%B8%BB%E4%BC%A0%E7%AC%AC%E4%BA%8C.html"><span class="header-section-number">42</span> 卷三十二·蜀书二·先主传第二</a></li>
<li><a class="" href="%E5%8D%B7%E4%B8%89%E5%8D%81%E4%B8%89%E8%9C%80%E4%B9%A6%E4%B8%89%E5%90%8E%E4%B8%BB%E4%BC%A0%E7%AC%AC%E4%B8%89.html"><span class="header-section-number">43</span> 卷三十三·蜀书三·后主传第三</a></li>
<li><a class="" href="%E5%8D%B7%E4%B8%89%E5%8D%81%E5%9B%9B%E8%9C%80%E4%B9%A6%E5%9B%9B%E4%BA%8C%E4%B8%BB%E5%A6%83%E5%AD%90%E4%BC%A0%E7%AC%AC%E5%9B%9B.html"><span class="header-section-number">44</span> 卷三十四·蜀书四·二主妃子传第四</a></li>
<li><a class="" href="%E5%8D%B7%E4%B8%89%E5%8D%81%E4%BA%94%E8%9C%80%E4%B9%A6%E4%BA%94%E8%AF%B8%E8%91%9B%E4%BA%AE%E4%BC%A0%E7%AC%AC%E4%BA%94.html"><span class="header-section-number">45</span> 卷三十五·蜀书五·诸葛亮传第五</a></li>
<li><a class="" href="%E5%8D%B7%E4%B8%89%E5%8D%81%E5%85%AD%E8%9C%80%E4%B9%A6%E5%85%AD%E5%85%B3%E5%BC%A0%E9%A9%AC%E9%BB%84%E8%B5%B5%E4%BC%A0%E7%AC%AC%E5%85%AD.html"><span class="header-section-number">46</span> 卷三十六·蜀书六·关张马黄赵传第六</a></li>
<li><a class="" href="%E5%8D%B7%E4%B8%89%E5%8D%81%E4%B8%83%E8%9C%80%E4%B9%A6%E4%B8%83%E5%BA%9E%E7%BB%9F%E6%B3%95%E6%AD%A3%E4%BC%A0%E7%AC%AC%E4%B8%83.html"><span class="header-section-number">47</span> 卷三十七·蜀书七·庞统法正传第七</a></li>
<li><a class="" href="%E5%8D%B7%E4%B8%89%E5%8D%81%E5%85%AB%E8%9C%80%E4%B9%A6%E5%85%AB%E8%AE%B8%E9%BA%8B%E5%AD%99%E7%AE%80%E4%BC%8A%E7%A7%A6%E4%BC%A0%E7%AC%AC%E5%85%AB.html"><span class="header-section-number">48</span> 卷三十八·蜀书八·许麋孙简伊秦传第八</a></li>
<li><a class="" href="%E5%8D%B7%E4%B8%89%E5%8D%81%E4%B9%9D%E8%9C%80%E4%B9%A6%E4%B9%9D%E8%91%A3%E5%88%98%E9%A9%AC%E9%99%88%E8%91%A3%E5%90%95%E4%BC%A0%E7%AC%AC%E4%B9%9D.html"><span class="header-section-number">49</span> 卷三十九·蜀书九·董刘马陈董吕传第九</a></li>
<li><a class="" href="%E5%8D%B7%E5%9B%9B%E5%8D%81%E8%9C%80%E4%B9%A6%E5%8D%81%E5%88%98%E5%BD%AD%E5%BB%96%E6%9D%8E%E5%88%98%E9%AD%8F%E6%9D%A8%E4%BC%A0%E7%AC%AC%E5%8D%81.html"><span class="header-section-number">50</span> 卷四十·蜀书十·刘彭廖李刘魏杨传第十</a></li>
<li><a class="active" href="%E5%8D%B7%E5%9B%9B%E5%8D%81%E4%B8%80%E8%9C%80%E4%B9%A6%E5%8D%81%E4%B8%80%E9%9C%8D%E7%8E%8B%E5%90%91%E5%BC%A0%E6%9D%A8%E8%B4%B9%E4%BC%A0%E7%AC%AC%E5%8D%81%E4%B8%80.html"><span class="header-section-number">51</span> 卷四十一·蜀书十一·霍王向张杨费传第十一</a></li>
<li><a class="" href="%E5%8D%B7%E5%9B%9B%E5%8D%81%E4%BA%8C%E8%9C%80%E4%B9%A6%E5%8D%81%E4%BA%8C%E6%9D%9C%E5%91%A8%E6%9D%9C%E8%AE%B8%E5%AD%9F%E6%9D%A5%E5%B0%B9%E6%9D%8E%E8%B0%AF%E9%83%A4%E4%BC%A0%E7%AC%AC%E5%8D%81%E4%BA%8C.html"><span class="header-section-number">52</span> 卷四十二·蜀书十二·杜周杜许孟来尹李谯郤传第十二</a></li>
<li><a class="" href="%E5%8D%B7%E5%9B%9B%E5%8D%81%E4%B8%89%E8%9C%80%E4%B9%A6%E5%8D%81%E4%B8%89%E9%BB%84%E6%9D%8E%E5%90%95%E9%A9%AC%E7%8E%8B%E5%BC%A0%E4%BC%A0%E7%AC%AC%E5%8D%81%E4%B8%89.html"><span class="header-section-number">53</span> 卷四十三·蜀书十三·黄李吕马王张传第十三</a></li>
<li><a class="" href="%E5%8D%B7%E5%9B%9B%E5%8D%81%E5%9B%9B%E8%9C%80%E4%B9%A6%E5%8D%81%E5%9B%9B%E8%92%8B%E7%90%AC%E8%B4%B9%E7%A5%8E%E5%A7%9C%E7%BB%B4%E4%BC%A0%E7%AC%AC%E5%8D%81%E5%9B%9B.html"><span class="header-section-number">54</span> 卷四十四·蜀书十四·蒋琬费祎姜维传第十四</a></li>
<li><a class="" href="%E5%8D%B7%E5%9B%9B%E5%8D%81%E4%BA%94%E8%9C%80%E4%B9%A6%E5%8D%81%E4%BA%94%E9%82%93%E5%BC%A0%E5%AE%97%E6%9D%A8%E4%BC%A0%E7%AC%AC%E5%8D%81%E4%BA%94.html"><span class="header-section-number">55</span> 卷四十五·蜀书十五·邓张宗杨传第十五</a></li>
<li><a class="" href="%E5%8D%B7%E5%9B%9B%E5%8D%81%E5%85%AD%E5%90%B4%E4%B9%A6%E4%B8%80%E5%AD%99%E7%A0%B4%E8%99%8F%E8%AE%A8%E9%80%86%E4%BC%A0%E7%AC%AC%E4%B8%80.html"><span class="header-section-number">56</span> 卷四十六·吴书一·孙破虏讨逆传第一</a></li>
<li><a class="" href="%E5%8D%B7%E5%9B%9B%E5%8D%81%E4%B8%83%E5%90%B4%E4%B9%A6%E4%BA%8C%E5%90%B4%E4%B8%BB%E4%BC%A0%E7%AC%AC%E4%BA%8C.html"><span class="header-section-number">57</span> 卷四十七·吴书二·吴主传第二</a></li>
<li><a class="" href="%E5%8D%B7%E5%9B%9B%E5%8D%81%E5%85%AB%E5%90%B4%E4%B9%A6%E4%B8%89%E4%B8%89%E5%97%A3%E4%B8%BB%E4%BC%A0%E7%AC%AC%E4%B8%89.html"><span class="header-section-number">58</span> 卷四十八·吴书三·三嗣主传第三</a></li>
<li><a class="" href="%E5%8D%B7%E5%9B%9B%E5%8D%81%E4%B9%9D%E5%90%B4%E4%B9%A6%E5%9B%9B%E5%88%98%E7%B9%87%E5%A4%AA%E5%8F%B2%E6%85%88%E5%A3%AB%E7%87%AE%E4%BC%A0%E7%AC%AC%E5%9B%9B.html"><span class="header-section-number">59</span> 卷四十九·吴书四·刘繇太史慈士燮传第四</a></li>
<li><a class="" href="%E5%8D%B7%E4%BA%94%E5%8D%81%E5%90%B4%E4%B9%A6%E4%BA%94%E5%A6%83%E5%AB%94%E4%BC%A0%E7%AC%AC%E4%BA%94.html"><span class="header-section-number">60</span> 卷五十·吴书五·妃嫔传第五</a></li>
<li><a class="" href="%E5%8D%B7%E4%BA%94%E5%8D%81%E4%B8%80%E5%90%B4%E4%B9%A6%E5%85%AD%E5%AE%97%E5%AE%A4%E4%BC%A0%E7%AC%AC%E5%85%AD.html"><span class="header-section-number">61</span> 卷五十一·吴书六·宗室传第六</a></li>
<li><a class="" href="%E5%8D%B7%E4%BA%94%E5%8D%81%E4%BA%8C%E5%90%B4%E4%B9%A6%E4%B8%83%E5%BC%A0%E9%A1%BE%E8%AF%B8%E8%91%9B%E6%AD%A5%E4%BC%A0%E7%AC%AC%E4%B8%83.html"><span class="header-section-number">62</span> 卷五十二·吴书七·张顾诸葛步传第七</a></li>
<li><a class="" href="%E5%8D%B7%E4%BA%94%E5%8D%81%E4%B8%89%E5%90%B4%E4%B9%A6%E5%85%AB%E5%BC%A0%E4%B8%A5%E7%A8%8B%E9%98%9A%E8%96%9B%E4%BC%A0%E7%AC%AC%E5%85%AB.html"><span class="header-section-number">63</span> 卷五十三·吴书八·张严程阚薛传第八</a></li>
<li><a class="" href="%E5%8D%B7%E4%BA%94%E5%8D%81%E5%9B%9B%E5%90%B4%E4%B9%A6%E4%B9%9D%E5%91%A8%E7%91%9C%E9%B2%81%E8%82%83%E5%90%95%E8%92%99%E4%BC%A0%E7%AC%AC%E4%B9%9D.html"><span class="header-section-number">64</span> 卷五十四·吴书九·周瑜鲁肃吕蒙传第九</a></li>
<li><a class="" href="%E5%8D%B7%E4%BA%94%E5%8D%81%E4%BA%94%E5%90%B4%E4%B9%A6%E5%8D%81%E7%A8%8B%E9%BB%84%E9%9F%A9%E8%92%8B%E5%91%A8%E9%99%88%E8%91%A3%E7%94%98%E5%87%8C%E5%BE%90%E6%BD%98%E4%B8%81%E4%BC%A0%E7%AC%AC%E5%8D%81.html"><span class="header-section-number">65</span> 卷五十五·吴书十·程黄韩蒋周陈董甘凌徐潘丁传第十</a></li>
<li><a class="" href="%E5%8D%B7%E4%BA%94%E5%8D%81%E5%85%AD%E5%90%B4%E4%B9%A6%E5%8D%81%E4%B8%80%E6%9C%B1%E6%B2%BB%E6%9C%B1%E7%84%B6%E5%90%95%E8%8C%83%E6%9C%B1%E6%A1%93%E4%BC%A0%E7%AC%AC%E5%8D%81%E4%B8%80.html"><span class="header-section-number">66</span> 卷五十六·吴书十一·朱治朱然吕范朱桓传第十一</a></li>
<li><a class="" href="%E5%8D%B7%E4%BA%94%E5%8D%81%E4%B8%83%E5%90%B4%E4%B9%A6%E5%8D%81%E4%BA%8C%E8%99%9E%E9%99%86%E5%BC%A0%E9%AA%86%E9%99%86%E5%90%BE%E6%9C%B1%E4%BC%A0%E7%AC%AC%E5%8D%81%E4%BA%8C.html"><span class="header-section-number">67</span> 卷五十七·吴书十二·虞陆张骆陆吾朱传第十二</a></li>
<li><a class="" href="%E5%8D%B7%E4%BA%94%E5%8D%81%E5%85%AB%E5%90%B4%E4%B9%A6%E5%8D%81%E4%B8%89%E9%99%86%E9%80%8A%E4%BC%A0%E7%AC%AC%E5%8D%81%E4%B8%89.html"><span class="header-section-number">68</span> 卷五十八·吴书十三·陆逊传第十三</a></li>
<li><a class="" href="%E5%8D%B7%E4%BA%94%E5%8D%81%E4%B9%9D%E5%90%B4%E4%B9%A6%E5%8D%81%E5%9B%9B%E5%90%B4%E4%B8%BB%E4%BA%94%E5%AD%90%E4%BC%A0%E7%AC%AC%E5%8D%81%E5%9B%9B.html"><span class="header-section-number">69</span> 卷五十九·吴书十四·吴主五子传第十四</a></li>
<li><a class="" href="%E5%8D%B7%E5%85%AD%E5%8D%81%E5%90%B4%E4%B9%A6%E5%8D%81%E4%BA%94%E8%B4%BA%E5%85%A8%E5%90%95%E5%91%A8%E9%92%9F%E7%A6%BB%E4%BC%A0%E7%AC%AC%E5%8D%81%E4%BA%94.html"><span class="header-section-number">70</span> 卷六十·吴书十五·贺全吕周钟离传第十五</a></li>
<li><a class="" href="%E5%8D%B7%E5%85%AD%E5%8D%81%E4%B8%80%E5%90%B4%E4%B9%A6%E5%8D%81%E5%85%AD%E6%BD%98%E6%BF%AC%E9%99%86%E5%87%AF%E4%BC%A0%E7%AC%AC%E5%8D%81%E5%85%AD.html"><span class="header-section-number">71</span> 卷六十一·吴书十六·潘濬陆凯传第十六</a></li>
<li><a class="" href="%E5%8D%B7%E5%85%AD%E5%8D%81%E4%BA%8C%E5%90%B4%E4%B9%A6%E5%8D%81%E4%B8%83%E6%98%AF%E4%BB%AA%E8%83%A1%E7%BB%BC%E4%BC%A0%E7%AC%AC%E5%8D%81%E4%B8%83.html"><span class="header-section-number">72</span> 卷六十二·吴书十七·是仪胡综传第十七</a></li>
<li><a class="" href="%E5%8D%B7%E5%85%AD%E5%8D%81%E4%B8%89%E5%90%B4%E4%B9%A6%E5%8D%81%E5%85%AB%E5%90%B4%E8%8C%83%E5%88%98%E6%83%87%E8%B5%B5%E8%BE%BE%E4%BC%A0%E7%AC%AC%E5%8D%81%E5%85%AB.html"><span class="header-section-number">73</span> 卷六十三·吴书十八·吴范刘惇赵达传第十八</a></li>
<li><a class="" href="%E5%8D%B7%E5%85%AD%E5%8D%81%E5%9B%9B%E5%90%B4%E4%B9%A6%E5%8D%81%E4%B9%9D%E8%AF%B8%E8%91%9B%E6%BB%95%E4%BA%8C%E5%AD%99%E6%BF%AE%E9%98%B3%E4%BC%A0%E7%AC%AC%E5%8D%81%E4%B9%9D.html"><span class="header-section-number">74</span> 卷六十四·吴书十九·诸葛滕二孙濮阳传第十九</a></li>
<li><a class="" href="%E5%8D%B7%E5%85%AD%E5%8D%81%E4%BA%94%E5%90%B4%E4%B9%A6%E4%BA%8C%E5%8D%81%E7%8E%8B%E6%A5%BC%E8%B4%BA%E9%9F%A6%E5%8D%8E%E7%AC%AC%E4%BA%8C%E5%8D%81.html"><span class="header-section-number">75</span> 卷六十五·吴书二十·王楼贺韦华第二十</a></li>
<li class="book-part">附录</li>
<li><a class="" href="references.html">参考文献</a></li>
</ul>

        <div class="book-extra">
          <p><a id="book-repo" href="https://github.com/githubhy/hisbook">View book source <i class="fas fa-air-freshener"></i></a></p>
        </div>
      </nav>
</div>
  </header><main class="col-sm-12 col-md-9 col-lg-7" id="content"><div id="卷四十一蜀书十一霍王向张杨费传第十一" class="section level1" number="51">
<h1>
<span class="header-section-number">51</span> 卷四十一·蜀书十一·霍王向张杨费传第十一<a class="anchor" aria-label="anchor" href="#%E5%8D%B7%E5%9B%9B%E5%8D%81%E4%B8%80%E8%9C%80%E4%B9%A6%E5%8D%81%E4%B8%80%E9%9C%8D%E7%8E%8B%E5%90%91%E5%BC%A0%E6%9D%A8%E8%B4%B9%E4%BC%A0%E7%AC%AC%E5%8D%81%E4%B8%80"><i class="fas fa-link"></i></a>
</h1>
<p>蜀书十一霍王向张杨费传第十一三国志四十一</p>
<p>晋平阳侯相 安汉陈寿 撰宋中书侍郎西乡侯 闻喜裴松之 注沔阳卢弼 集解
<span class="c1">校录：初晨一缕光</span></p>
<p><span class="c1">复校：擎骥</span></p>
<div id="霍峻" class="section level2" number="51.1">
<h2>
<span class="header-section-number">51.1</span> 霍峻<a class="anchor" aria-label="anchor" href="#%E9%9C%8D%E5%B3%BB"><i class="fas fa-link"></i></a>
</h2>
<p>霍峻字仲邈，南郡枝江人也。
<span class="c1">枝江，见《董和传》。</span>
兄笃，于乡里合部曲数百人。
<span class="c1">◎各本“部”皆作“郡”，误。宋、元本不误。◎潘眉曰：“部曲”是也。凡领兵，营有五部，部有校尉及军司马。部下有曲，曲有军候。</span>
笃卒，荆州牧刘表令峻摄其众。表卒，峻率众归先主，先主以峻为中郎将。先主自葭萌南还袭刘璋，留峻守葭萌城。张鲁遣将杨帛诱峻，求共守城，峻曰：“小人头可得，城不可得。”帛乃退去。后璋将扶禁、向存等帅万余人由阆水上，
<span class="c1">◎胡三省曰：○扶，姓。禁，名。帅，读曰率。阆水即西汉水，《禹贡》所谓“嶓冢导漾，东流为汉”者也。○《水经注》：漾水出陇西氐道县嶓冢山，谓之西汉水；东南至广汉白水县西，又东南至葭萌县，又东南过巴郡阆中县与阆水会。水出阆阳县而东，迳其县南，又东注汉水。昔刘璋攻霍峻于葭萌也，自此水上。又东南入汉州江津县东南入于江。○余据此水，今谓之嘉陵江。</span>
攻围峻，且一年，不能下。峻城中兵才数百人，伺其怠隙，选精锐出击，大破之，即斩存首。先主定蜀，嘉峻之功，乃分广汉为梓潼郡，
<span class="c1">梓潼郡，见《后主传》建兴九年。</span>
以峻为梓潼太守、裨将军。在官三年，年四十卒，还葬成都。先主甚悼惜，乃诏诸葛亮曰：“峻既佳士，加有功于国，欲行酹。”遂亲率群僚临会吊祭，因留宿墓上，当时荣之。</p>
<p>子弋，字绍先，先主末年为太子舍人。后主践阼，除谒者。丞相诸葛亮北驻汉中，请为记室，使与子乔共周旋游处。亮卒，为黄门侍郎。后主立太子璿，以弋为中庶子，
<span class="c1">后主犹用弋、宪为宫僚，则慎选家法之善可知。</span>
璿好骑射，出入无度，弋援引古义，尽言规谏，甚得切磋之体。后为参军、庲降屯副贰都督，
<span class="c1">◎本志《李恢传》：章武元年，庲降都督邓方卒，以恢为庲降都督，住平夷县。◎裴注云：庲降，地名，去蜀二千余里。时未有宁州，号为南中，立此职以总摄之。晋泰始中，始分为宁州。◎《马忠传》：故都督常住平夷县。至忠，乃移治 县。◎《华阳国志》卷四云：建安十九年，刘先主定蜀，遣南郡邓方以朱提太守、庲降都督治南昌县。方亡，先主用李恢为都督，治平夷县。诸葛亮平四郡，改益州为建宁，以李恢为太守，移治县。李恢卒，以张翼为都督。夷帅刘胄反，以马忠代之。忠卒，以张表代之，以杨羲为参军，副贰之。后以阎宇为都督，霍弋为参军。弋甚善参毗之礼，代宇为监军、安南将军。抚和异俗，为之立法施教，轻重允当，夷、晋安之。◎又云：建宁郡治县，故庲降都督屯也。◎胡三省曰：平夷县属牂牁郡，余据《蜀志》“庲降督治平夷”，盖侨治，非庲降之本地也。至马忠为庲降督，乃自平夷移住建宁县，后遂为宁州治所。◎又云：○《水经注》：宁州建宁县，故庲降都督屯，蜀后主建兴三年分益州郡置之。◎吴增僅曰：建安十九年先主定蜀，置庲降都督统南中诸郡。初治南昌，旋徙治平夷，延熙中又徙治县。◎又云：蜀置四都督，惟庲降都督统南中诸郡，异于永安、江州、汉中三都督。◎洪亮吉曰：建宁郡本汉益州郡，蜀汉建兴三年改今名，郡治县，蜀汉庲降都督自平夷县移治此。◎谢鍾英曰：○南昌县，蜀立，地缺。○《一统志》：平夷废县，今云南曲靖府平夷县境。○又云：平夷废县，在今贵州遵义府仁怀县西南。《唐志》有平夷县，在今云南陆凉州界，非此县也。○二说未知孰是。◎建宁郡县，见《后主传》建兴三年。</span>
又转护军，统事如前。时永昌郡夷獠
<span class="c1">永昌郡，见《后主传》建兴三年。</span>
恃险不宾，数为寇害，乃以弋领永昌太守，率偏军讨之，遂斩其豪帅，破坏邑落，郡界宁静。迁监军、翊军将军，领建宁太守，还统南郡事。
<span class="c1">◎萧常《续后汉书音义》曰：南郡属吴，无还统之理。时弋领永昌，复领建宁，故曰“两郡”。◎赵一清曰：“南郡”字误，蜀称益州为南中，非汉荆州之南郡，或是“南中郡县”，史省文。</span>
景耀六年，进号安南将军。是岁，蜀并于魏。弋与巴东领军襄阳罗宪各保全一方，举以内附，咸因仍前任，宠待有加。
<span class="c1">◎《汉晋春秋》曰：霍弋闻魏军来，弋欲赴成都，后主以备敌既定，不听。及成都不守，弋素服号哭，大临三日。诸将咸劝宜速降，弋曰：“今道路隔塞，未详主之安危，大故去就，不可苟也。若主上与魏和，见遇以礼，则保境而降，不晚也。若万一危辱，吾将以死拒之，何论迟速邪！”得后主东迁之问，始率六郡将守上表曰：
<span class="c2">◎胡三省曰：南中七郡，而此言六郡者，盖越巂已降魏也。</span>
“臣闻人生于三，事之如一，
<span class="c2">◎胡三省曰：无父母乌生？无君乌以为生？所谓人生在三也。</span>
惟难所在，则致其命。今臣国败主附，守死无所，是以委质，不敢有二。”
<span class="c2">宋本“二”作“贰”，《通鉴》同。</span>
晋文王善之，又拜南中都督，委以本任。后遣将兵救援吕兴，平交阯、日南、九真三郡，
<span class="c2">吕兴事及三郡均见《魏志·陈留王纪》咸熙元年。</span>
功封列侯，进号崇赏焉。弋孙彪，晋越巂太守。◎《襄阳记》曰：罗宪字令则。
<span class="c2">◎胡三省曰：○《姓谱》：罗本颛顼末胤，受封于罗国，为楚所灭，子孙以为氏。</span>
父蒙，避乱于蜀，官至广汉太守。宪少以才学知名，年十三能属文。
<span class="c2">◎《晋书·罗宪传》：早知名，师事谯周，周门人称为子贡。</span>
后主立太子，为太子舍人，迁庶子、尚书吏部郎，以宣信校尉
<span class="c2">◎洪饴孙曰：宣信校尉，一人，蜀所置，主使命。</span>
再使于吴，吴人称羡焉。
<span class="c2">宋本“羡”作“美”，《晋书》无“羡”字。</span>
时黄晧预政，众多附之，宪独不与同，晧恚，左迁巴东太守。时右大将军阎宇都督巴东，为领军，后主拜宪为宇副贰。魏之伐蜀，召宇西还，
<span class="c2">阎宇事见《马忠传》、《姜维传》。</span>
留宇二千人，令宪守永安城。寻闻成都败，城中扰动，江边长吏皆弃城走，宪斩称成都乱者一人，百姓乃定。得后主委质问至，乃帅所统临于都亭三日。
<span class="c2">◎胡三省曰：都亭，永安之都亭也。</span>
吴闻蜀败，起兵西上，外托救援，内欲袭宪。宪曰：“本朝倾覆，吴为唇齿，不恤我难而徼其利，背盟违约。且汉已亡，吴何得久，宁能为吴降虏乎！”保城缮甲，告誓将士，厉以节义，莫不用命。吴闻钟、邓败，百城无主，有兼蜀之志，而巴东固守，兵不得过，使步协率众而西。
<span class="c2">◎胡三省曰：协，步骘子，吴以为抚军将军。</span>
宪临江拒射，不能御，遣参军杨宗突围北出，告急安东将军陈骞，又送文武印绶、任子诣晋王。协攻城，宪出与战，大破其军。孙休怒，复遣陆抗等帅众三万人增宪之围。
<span class="c2">◎胡三省曰：时吴以陆抗为镇军将军，都督西陵。</span>
被攻凡六月日而救援不到，城中疾病大半。或说宪奔走之计，
<span class="c2">◎《晋书·宪传》：或劝南出牂柯，北奔上庸，可以保全。</span>
宪曰：“夫为人主，百姓所仰，危不能安，急而弃之，君子不为也，毕命于此矣。”陈骞言于晋王，遣荆州刺史胡烈救宪，抗等引退。
<span class="c2">◎《吴志·孙休传》：永安七年二月，镇军陆抗、抚军步协、征西将军留平、建平太守盛曼率众围巴东守将罗宪。七月，魏使将军胡烈步骑二万侵西陵以救罗宪，陆抗等引军退。</span>
晋王即委前任，拜宪淩江将军，
<span class="c2">◎《晋书》、《通鉴》“淩”作“陵”。◎胡三省曰：○沈约《志》：魏置淩江将军，为四十号之首，言欲陵驾江流，以荡平吴会也。</span>
封万年亭侯。会武陵四县举众叛吴，以宪为武陵太守、巴东监军。泰始元年改封西鄂县侯。
<span class="c2">◎西鄂，见《魏志·杜袭传》。◎沈家本曰：罗宪由亭侯封县侯，乃进封，非改封，“改”字疑误。</span>
宪遣妻子居洛阳，武帝以子袭为给事中。三年冬，入朝，进位冠军将军，假节。
<span class="c2">◎《晋书·宪传》：泰始初入朝，诏曰：“宪忠烈果毅，有才策器幹，可给鼓吹。”又赐山玄玉佩剑。</span>
四年三月，从帝宴于华林园，诏问蜀大臣子弟，后问先辈宜时叙用者，宪荐蜀郡常忌、
<span class="c2">◎《华阳国志》卷十一云：常勖字修业，蜀郡江原人。从父闳，汉中、广汉太守。勖少与闳子忌齐名。忌字茂通，蜀谒者、黄门侍郎。丧亲，以致孝闻，察孝廉为郎。使吴，称职。晋武帝践祚，拜骑都尉。除河内令。</span>
杜轸、
<span class="c2">◎《华阳国志》云：杜轸字超宗，蜀郡成都人。父雄，字伯休，安汉、雒令。轸少师谯周，发明高经于谯氏之门，郡命为功曹。</span>
寿良、
<span class="c2">◎《华阳国志》云：寿良字文淑，蜀郡成都人。父、祖二世犍为太守。良少与犍为张微、费缉并知名，治《春秋》三传，贯通五经，澡身贞素。州从事、散骑、黄门侍郎。</span>
巴西陈寿、
<span class="c2">◎《华阳国志》云：陈寿字承祚，巴西安汉人也。少受学于散骑常侍谯周，治《尚书》、三传，锐精《史》、《汉》。聪警敏识，属文富艳。初应州命，卫将军主簿，东观秘书郎，散骑、黄门侍郎。大同后，察孝廉，为本郡中正。益部自建武后，蜀郡郑伯邑、太尉赵彦信及汉中陈申伯、祝元灵，广汉王文表皆以博学洽闻，作《巴蜀耆旧传》。寿以为不足经远，乃并巴、汉撰为《益部耆旧传》十篇。散骑常侍文立表呈其传，武帝善之。再为著作郎。吴平后，寿乃（鸩）[鸠]合三国史，著魏、吴、蜀三书六十五篇，号《三国志》；又著《古国志》五十篇；品藻典雅。中书监荀勖、令张华深爱之，以班固、史迁不足方也。出为平阳侯相。华又表令次定《诸葛亮故事》，集为二十四篇。时寿良亦集，故颇不同。复入为著作。镇南将军杜预表为散骑侍郎，诏曰： “昨適用蜀人寿良具员，且可以为侍御史。”上《官司论》七篇，依据典故，议所因革。又上《释讳》、《广国论》。华表令兼中书郎，而寿《魏志》有失勖意，勖不欲其处内，表为长广太守。继母遗令不附葬，以是见讥。数岁，除太子中庶子，再兼散骑常侍。惠帝谓司空张华曰：“寿才宜真，不足久兼也。”华表欲登九卿，会受诛，忠贤排摈，寿遂卒洛下，位望不充其才，当时冤之。</span>
南郡高轨、
<span class="c2">◎沈家本曰：轨，疑高翔之后。</span>
高阳吕雅、
<span class="c2">宋本“高”作“南”，是。南阳吕雅，见前《吕乂传》。</span>
许国、
<span class="c2">◎沈家本曰：国，疑许慈之后。</span>
江夏费恭、
<span class="c2">费恭，见《费祎传》。</span>
琅邪诸葛京、
<span class="c2">诸葛京，见《诸葛亮传》。</span>
汝南陈裕，
<span class="c2">裕，陈祗子，见《董允传》。</span>
即皆叙用，咸显于世。宪还，袭取吴之巫城，
<span class="c2">巫城，见《先主传》章武元年。</span>
因上伐吴之策。宪方亮严正，待士不倦，轻财好施，不治产业。六年薨，赠安南将军，谥曰烈侯。子袭以淩江将军领部曲，早卒，追赠广汉太守。袭子徽，顺阳内史，永嘉五年为王如所杀。此作“献”，名与本传不同，未详孰是也。
<span class="c2">◎何焯曰：观裴注所云，知《襄阳记》本作“献”，今为后人追改，注为赘矣。◎《晋书校文》云：《襄阳耆旧传》作“献”。以字“令则”推之，当从此传作“宪”。◎赵一清曰：○《晋书·罗尚传》：宪兄子尚，字敬之，一名仲。父式，牂柯太守。尚，太康末为梁州刺史，假节，平西将军，益州刺史，西戎校尉。性贪少断，蜀人言曰：“尚之所爱，非邪则佞；尚之所憎，非忠则正。富拟鲁、卫，家成市里；贪如豺狼，无复极已。”又曰：“蜀贼尚可，罗尚杀我。平西将军，反更为祸。”尚破斩李特，特子雄僭号，都于郫城。尚卒，雄遂据有蜀土。</span>
</span></p>
</div>
<div id="王连" class="section level2" number="51.2">
<h2>
<span class="header-section-number">51.2</span> 王连<a class="anchor" aria-label="anchor" href="#%E7%8E%8B%E8%BF%9E"><i class="fas fa-link"></i></a>
</h2>
<p>王连字文仪，南阳人也。刘璋时入蜀，为梓潼令。
<span class="c1">梓潼，见《后主传》建兴九年。</span>
先主起事葭萌，
<span class="c1">葭萌，见《刘璋传》。</span>
进军来南，连闭城不降，先主义之，不强逼也。及成都既平，以连为什邡令，
<span class="c1">◎《郡国志》：益州广汉郡什邡。◎《一统志》：故城，今四川成都府什邡县南。</span>
转在广都，
<span class="c1">广都，见《后主传》建兴十四年。</span>
所居有绩。迁司盐校尉，
<span class="c1">◎《吕乂传》作“盐府校尉”。◎沈家本曰：司盐校尉领盐府，故亦称“盐府校尉”。</span>
较盐铁之利，利入甚多，有裨国用，于是简取良才以为官属，若吕乂、杜祺、刘幹等，
<span class="c1">杜祺、刘幹均见《吕乂传》。</span>
终皆至大官，自连所拔也。迁蜀郡太守、兴业将军，领盐府如故。
<span class="c1">◎蒋超伯《南漘楛语》卷一曰：三国时，吴、蜀皆资盐赋。吴有司盐校尉，章武亦设是官。《蜀志·王连传》云“迁司盐校尉，较盐铁之利，利入甚多，有裨国用”，迨连“迁蜀郡太守、兴业将军，领盐府如故”，利权一而信任专，此蜀之所以能立国乎？其以典戎之官，管牢盆之政，随地巡缉，盗无所容，尤权时之要策也。</span>
建兴元年，拜屯骑校尉，领丞相长史，封平阳亭侯。时南方诸郡不宾，诸葛亮将自征之，连谏以为“此不毛之地，疫疠之乡，不宜以一国之望，冒险而行”。亮虑诸将才不及己，意欲必往，而连言辄恳至，故停留者久之。会连卒。子山嗣，官至江阳太守。</p>
</div>
<div id="向朗" class="section level2" number="51.3">
<h2>
<span class="header-section-number">51.3</span> 向朗<a class="anchor" aria-label="anchor" href="#%E5%90%91%E6%9C%97"><i class="fas fa-link"></i></a>
</h2>
<p>向朗字巨达，襄阳宜城人也。
<span class="c1">宜城，见《先主传》。</span></p>
<p><span class="c1">◎《襄阳记》曰：朗少师事司马德操，与徐元直、韩德高、庞士元皆亲善。</span>
荆州牧刘表以为临沮长。
<span class="c1">临沮，见《关羽传》。</span>
表卒，归先主。先主定江南，使朗督秭归、夷道、巫山、夷陵四县军民事。
<span class="c1">◎秭归，今湖北宜昌府归州治，详见《魏志·文纪》黄初三年。夷道，今湖北荆州府宜都县西北，详见《先主传》章武二年。巫山，当为“巫县”。◎沈钦韩曰：○《寰宇记》：巫县故城，在今巫山县北，隋加“山”字。○是《隋志》以前皆无“山”字，此则后人妄加也。◎夷陵，今湖北宜昌府东湖县东，详见《魏志·文纪》黄初三年。</span>
蜀既平，以朗为巴西太守，
<span class="c1">巴西，见《魏志·武纪》建安二十年。</span>
顷之转任牂柯，
<span class="c1">牂柯，见《后主传》建兴元年。</span>
又徙房陵。
<span class="c1">◎新城郡治房陵，今湖北郧阳府房县治，详见《魏志·文纪》延康元年。◎钱大昭曰：房陵郡《晋志》所无，不知置于何时。◎《刘封传》：建安二十四年，命达从秭归北攻房陵，房陵太守蒯祺为达所害。◎赵一清曰：孟达杀太守蒯祺，朗徙房陵当在此时。但孟达以房陵降魏在章武元年，如朗在郡，何得有此失？抑或召还非后主时，于事有参错矣。◎梁章钜曰：○《元和郡县志》：汉末以房陵县为房陵郡。</span>
后主践阼，为步兵校尉，代王连领丞相长史。丞相亮南征，朗留统后事。五年，随亮汉中。朗素与马谡善，谡逃亡，朗知情不举，亮恨之，
<span class="c1">◎何焯曰：谡逃亡之事，本传无之，此又不详，只一及耳。◎朱邦衡曰：此即街亭之役，谓谡违命致败，朗不谏故耳。若在官私逸，中材所不屑为，况谡素负才名，为丞相器异者乎？此非文有脱误，即承祚属辞晦涩故也。◎周寿昌曰：街亭之败在建兴六年，若五年则武侯驻军汉中，马谡正参军事，不容无故逃亡；若军败后事，何以诸葛公传及谡传俱未敛及，又何误作五年耶？</span>
免官还成都。数年，为光禄勋。亮卒后徙左将军，
<span class="c1">◎何焯曰：朗为左将军行丞相事，见后主张皇后册文中，而此传失之。</span>
追论旧功，封显明亭侯，位特进。初，朗少时虽涉猎文学，然不治素检，以吏能见称。自去长史，优游无事垂三十年，
<span class="c1">◎臣松之案：朗坐马谡免长史，则建兴六年中也。朗至延熙十年卒，整二十年耳，此云“三十”，字之误也。
<span class="c2">◎何焯曰：二十年之功，何书不可读。朗去长史已六十余，老而好学，正吾侪过时者所宜师法也。虽公渊之口，终能以凡俗批诋耶？◎弼按：廖立字公渊，论向朗“凡俗”，见《立传》。</span>
</span>
乃更潜心典籍，孜孜不倦。年踰八十，犹手自校书，刊定谬误，积聚篇卷，于时最多。
<span class="c1">藏书既富，又治校勘之学。</span>
开门接宾，诱纳后进，但讲论古义，不干时事，以是见称。上自执政，下及童冠，皆敬重焉。延熙十年卒。
<span class="c1">◎《襄阳记》曰：朗遗言戒子曰： “《传》称‘师克在和不在众’，此言天地和则万物生，君臣和则国家平，九族和则动得所求，静得所安，是以圣人守和，以存以亡也。吾，楚国之小子耳，而早丧所天，为二兄所诱养，使其性行不随禄利以堕。今但贫耳；贫非人患，惟和为贵，汝其勉之！”</span>
子条嗣，景耀中为御史中丞。
<span class="c1">◎《襄阳记》曰：条字文豹，亦博学多识，入晋为江阳太守、南中军司马。</span></p>
<p>朗兄子宠，先主时为牙门将。秭归之败，宠营特完。建兴元年封都亭侯，后为中部督，典宿卫兵。诸葛亮当北行，表与后主曰：“将军向宠，性行淑均，晓畅军事，试用于昔，先帝称之曰能，是以众论举宠为督。愚以为营中之事，悉以咨之，必能使行阵和睦，优劣得所也。”迁中领军。延熙三年，征汉嘉蛮夷，遇害。宠弟充，历射声校尉、尚书。
<span class="c1">向充上表请为诸葛亮立庙，见《亮传》注。充事又见《来敏传》。</span></p>
<p><span class="c1">◎《襄阳记》曰：魏咸熙元年六月，镇南将军卫瓘
<span class="c2">宋本“南”作“西”，《晋书·瓘传》同。</span>
至于成都，得璧玉印各一枚，文似“成信”字，魏人宣示百官，藏于相国府。充闻之曰：“吾闻谯周之言，先帝讳备，其训具也，后主讳禅，其训授也，如言刘已具矣，当授与人也。今中抚军名炎，而汉年极于炎兴，瑞出成都，而藏之于相国府，此殆天意也。”是岁，拜充为梓潼太守，明年十二月而晋武帝即尊位，炎兴于是乎征焉。
<span class="c2">◎何焯曰：此语即《汉晋春秋》之所由作也。</span>
◎孙盛曰：昔公孙述自以起成都，号曰成氏，二玉之文，殆述所作乎！
<span class="c2">◎何焯曰：此语已见《魏书·三少帝纪》，此重出。</span>
</span></p>
</div>
<div id="张裔" class="section level2" number="51.4">
<h2>
<span class="header-section-number">51.4</span> 张裔<a class="anchor" aria-label="anchor" href="#%E5%BC%A0%E8%A3%94"><i class="fas fa-link"></i></a>
</h2>
<p>张裔字君嗣，蜀郡成都人也。治《公羊春秋》，博涉《史》、《汉》。汝南许文休入蜀，谓裔幹理敏捷，是中夏钟元常之伦也。刘璋时，举孝廉，为鱼复长，
<span class="c1">鱼服，见《先主传》建安十六年。</span>
还州署从事，领帐下司马。张飞自荆州由垫江入，璋授裔兵，拒张飞于德阳陌下，
<span class="c1">德阳，详见《法正传》。赵一清有说，乃阴平道之德阳亭，说误不录。</span>
军败，还成都。为璋奉使诣先主，先主许以礼其君而安其人也，裔还，城门乃开。先主以裔为巴郡太守，还为司金中郎将，
<span class="c1">司金中郎将，见《魏志·王脩传》。</span>
典作农战之器。
<span class="c1">裔列名劝进，见《先主传》。裔为偏将军，本传未书。</span>
先是，益州郡杀太守正昂，耆率雍闿恩信著于南土，
<span class="c1">◎事见《后主传》建兴元年。◎《通鉴》：益州郡耆帅雍闿杀太守正昂，因士燮以求附于吴。◎胡三省曰：正，姓也。秦有正先。耆，渠伊翻，长也，老也。今嵊、剡之间，犹谓闾里之长曰耆。雍，于用翻，姓也。闓，音开，又可亥翻。闓自交州道求附于吴。</span>
使命周旋，远通孙权。乃以裔为益州太守，径往至郡。闿遂趑趄不宾，假鬼教曰：“张府君如瓠壶，外虽泽而内实粗，不足杀，令缚于吴。”
<span class="c1">宋本“于”作“与”。</span>
于是遂送裔于权。</p>
<p>会先主薨，诸葛亮遣邓芝使吴，亮令芝言次可从权请裔。裔自至吴数年，流徙伏匿，权未之知也，故许芝遣裔。裔临发，权乃引见，问裔曰：“蜀卓氏寡女，亡奔司马相如，贵土风俗何以乃尔乎？”裔对曰：“愚以为卓氏之寡女，犹贤于买臣之妻。”
<span class="c1">◎《汉书·司马相如传》：相如字长卿，蜀郡成都人。卓王孙有女文君新寡，好音，相如饮卓氏，弄琴，文君窃从户窥，心说而好之，夜亡奔相如。◎《朱买臣传》：买臣字翁子，吴人。家贫，好读书，不治产业，妻求去。买臣为会稽太守，入吴界，见其故妻、妻夫治道。买臣驻车，呼令后车载其夫妻，到太守舍，置园中，给食之。居一月，妻自经死。◎此盖权以卓氏寡女讥蜀，裔以买臣之妻讥吴也。</span>
权又谓裔曰：“君还，必用事西朝，终不作田父于闾里也，将何以报我？”裔对曰：“裔负罪而归，将委命有司。若蒙徼倖得全首领，五十八已前父母之年也，自此已后大王之赐也。”
<span class="c1">◎刘咸炘曰：《蜀书》多载应对书疏，殆以事少之故。</span>
权言笑欢悦，有器裔之色。裔出閤，深悔不能阳愚，即便就船，倍道兼行。权果追之，裔已入永安界数十里，
<span class="c1">◎已入永安，则入蜀境矣。◎林国赞曰：是时吴、蜀通好，无缘更遣追裔，以挑嫌隙。况蜀使如费祎、邓芝、宗预有口辩者颇多，权皆不留，何独追裔？此未可信。</span>
追者不能及。</p>
<p>既至蜀，丞相亮以为参军，署府事，又领益州治中从事。亮出驻汉中，裔以射声校尉领留府长吏，
<span class="c1">◎何焯曰：既重裔幹理，亦不欲但用公琰、文（祎）[伟]署府事，一府皆楚人，失蜀士心也。</span>
常称曰：“公赏不遗远，罚不阿近，爵不可以无功取，刑不可以贵势免，此贤愚之所以佥忘其身者也。”其明年，北诣亮谘事，送者数百，车乘盈路，裔还书与所亲曰： “近者涉道，昼夜接宾，不得宁息，人自敬丞相长史，男子张君嗣附之，疲倦欲死。”其谈啁流速，
<span class="c1">“啁”与“嘲”同。</span>
皆此类也。
<span class="c1">◎何焯曰：语颇轻薄，然深悟此理，即无死权之愚也。岂惟长史，即贵极公侯，亦犹是耳。恋慕外物，薾然疲役，不无谓乎？</span></p>
<p><span class="c1">◎臣松之以为：谈啁贵于机捷，书疏可容留意。今因书疏之巧，以著谈啁之速，非其理也。</span>
少与犍为杨恭友善，恭早死，遗孤未数岁，裔迎留，与分屋而居，事恭母如母。恭之子息长大，为之娶妇，买田宅产业，使立门户。抚恤故旧，振赡衰宗，行义甚至。
<span class="c1">◎何焯曰：行义如此，故诸葛公以贞良死节许之，不缘季休之言，遂与威公一视。◎弼按：杨洪字季休，杨仪字威公。</span>
加辅汉将军，领长史如故。建兴八年卒。子毣嗣，
<span class="c1">毛本无“嗣”字，误，宋本有之。</span></p>
<p><span class="c1">毣，音忙角反，见《字林》，曰：“毣，思貌也。”
<span class="c2">◎毣音木。◎沈家本曰：○《隋志》：《字林》七卷，晋弦令吕忱撰。○《唐志》同。○《宋志》：五卷。○是此书宋世尚存，不知亡于何时。◎《元魏书·江式传》：晋世义阳王典祠，令任城吕忱表上《字林》六卷，寻其况趣，附托许氏《说文》，而按偶章句，隐别古籀奇惑之字，文得正隶，不差篆意也。</span>
</span>
历三郡守监军。毣弟郁，太子中庶子。</p>
</div>
<div id="杨洪" class="section level2" number="51.5">
<h2>
<span class="header-section-number">51.5</span> 杨洪<a class="anchor" aria-label="anchor" href="#%E6%9D%A8%E6%B4%AA"><i class="fas fa-link"></i></a>
</h2>
<p>杨洪字季休，犍为武阳人也。
<span class="c1">犍为郡治武阳，见《刘焉传》。</span>
刘璋时历部诸郡。先主定蜀，太守李严命为功曹。
<span class="c1">犍为郡之功曹。</span>
严欲徙郡治舍，洪固谏不听，遂辞功曹，请退。严欲荐洪于州，
<span class="c1">◎刘家立曰：此“欲”字乃涉上文“欲”字而误衍者，当删去。</span>
为蜀部从事。
<span class="c1">◎蜀，疑作“益”。◎或曰：部，疑作“郡”。</span>
先主争汉中，急书发兵，军师将军诸葛亮以问洪，洪曰：“汉中则益州咽喉，存亡之机会，若无汉中则无蜀矣，
<span class="c1">◎潘眉曰：黄权亦曰：“若失汉中，则三巴不振，此为割蜀之股臂也。”先主杀夏侯渊，据汉中为蜀重镇。建安二十四年，拔魏延为都督镇汉中。后主建兴五年，诸葛亮出屯汉中。十二年，亮卒，吴壹假节督汉中。十五年王平代壹督汉中。延熙元年，蒋琬出屯汉中。六年，还住涪，王平统汉中。十一年，费祎出屯汉中。景耀元年，姜维始令督汉中；胡济却住汉寿，使将分守汉、乐二城，于旧法为一变。盖即王平守汉中时诸将之策也。</span>
此家门之祸也。方今之事，男子当战，女子当运，发兵何疑？”时蜀郡太守法正从先主北行，亮于是表洪领蜀郡太守，众事皆办，遂使即真。
<span class="c1">◎胡三省曰：遂使之代法正。</span>
顷之，转为益州治中从事。
<span class="c1">洪列名劝进，见《先主传》。</span></p>
<p>先主既称尊号，征吴不克，还住永安。汉嘉太守黄元素为诸葛亮所不善，闻先主疾病，惧有后患，举郡反，烧临邛城。
<span class="c1">永安、汉嘉、临邛，俱见《先主传》。</span>
时亮东行省疾，成都单虚，是以元益无所惮。洪即启太子，遣其亲兵，使将军陈曶、郑绰讨元。众议以为元若不能围成都，当由越巂据南中，
<span class="c1">◎胡三省曰：南中，汉益州、永昌二郡之地。◎弼按：南中解见《诸葛亮传》。</span>
洪曰：“元素性凶暴，无他恩信，何能办此？不过乘水东下，冀主上平安，面缚归死；如其有异，奔吴求活耳。敕曶、绰但于南安峡口遮，即便得矣。”
<span class="c1">◎即，疑作“击”。◎《郡国志》：益州犍为郡南安。◎《水经注·江水注》：江水又东南迳南安县，西有熊耳峡。县治青衣江会，襟带二水矣。县南有峨眉山，有濛水，即大渡水也。◎《一统志》：南安故城，今四川嘉定府夹江县西北二十里南安镇。◎钱坫曰：今嘉定府城。◎谢鍾英曰：今嘉定府乐山县治。◎胡三省曰：○此顺蜀青衣水东下也。○《水经注》：清衣水出青衣县西蒙山，东至蜀郡临邛县，与沫水合，又东至犍为南安入于江，所谓南安峡口也。◎谢鍾英曰：按当在今嘉定府城南青衣江入江处。</span>
曶、绰承洪言，果生获元。洪
<span class="c1">◎赵一清曰：此“洪”字是史羡文。</span>
建兴元年赐爵关内侯，复为蜀郡太守、忠节将军，
<span class="c1">◎洪饴孙曰：忠节将军，一人，蜀置。</span>
后为越骑校尉，领郡如故。</p>
<p>五年，丞相亮北住汉中，欲用张裔为留府长史，问洪何如？洪对曰：“裔天姿明察，长于治剧，才诚堪之，然性不公平，恐不可专任，不如留向朗。朗情伪差少，裔随从目下，效其器能，于事两善。”初，裔少与洪亲善。裔流放在吴，洪临裔郡，裔子郁给郡吏，微过受罚，不特原假。裔后还闻之，深以为恨，与洪情好有损。及洪见亮出，至裔许，具说所言。裔答洪曰：“公留我了矣，明府不能止。”
<span class="c1">◎或曰：部民谓郡将为明府，即故交犹然，当日已如此。</span>
时人或疑洪意自欲作长史，或疑洪知裔自嫌，不愿裔处要职，典后事也。后裔与司盐校尉岑述不和，至于忿恨。亮与裔书曰：“君昔在柏下，营坏，
<span class="c1">◎柏，宋本作“栢”，元本作“ ”。◎赵一清曰：当作“陌下”，即《张裔传》所谓“德阳陌下”也。</span>
吾之用心，食不知味；后流迸南海，相为悲叹，寝不安席；及其来还，委付大任，同奖王室，自以为与君古之石交也。石交之道，举雠以相益，割骨肉以相明，犹不相谢也，况吾但委噫于元俭，
<span class="c1">◎宋本“噫”作“意”。◎官本《考证》曰：监本讹作“委噫”，今改正。◎沈家本曰：元俭盖岑述字。◎弼按：廖化字元俭，为丞相参军，见《宗预传》。</span>
而君不能忍邪？”论者由是明洪无私。</p>
<p>洪少不好学问，而忠清款亮，忧公如家，事继母至孝。六年卒官。始洪为李严功曹，严未至犍为
<span class="c1">◎钱大昭曰：至，疑当作“去”。◎弼按：《通鉴》作“去”。</span>
而洪已为蜀郡。洪迎门下书佐何祗，
<span class="c1">“迎”字疑衍，《通鉴》作“举”。何祗，见《张嶷传》。</span>
有才策功幹，
<span class="c1">◎胡三省曰：汉制，郡阁下及诸曹各有书佐幹主文书。灵帝光和二年，樊毅《复华下民租口算碑》载其上尚书奏牍，前书“年月朔日，弘农太守臣毅顿首死罪上尚书”，后书“臣毅诚惶诚恐，顿首顿首，死罪死罪，上尚书”，后系“掾臣条，属臣淮，书佐臣谋”。</span>
举郡吏，数年为广汉太守，时洪亦尚在蜀郡。是以西土咸服诸葛亮能尽时人之器用也。
<span class="c1">因事推美诸葛。</span></p>
<p><span class="c1">◎《益部耆旧传杂记》曰：每朝会，祗次洪坐。嘲祗曰：“君马何驶？”祗曰：“故吏马不敢驶，但明府未著鞭耳。”众传之以为笑。祗字君肃，少寒贫，为人宽厚通济，体甚壮大，又能饮食，好声色，不持节俭，
<span class="c2">◎何焯曰：俭，疑作“检”。</span>
故时人少贵之者。尝梦井中生桒，
<span class="c2">◎宋本“桒”作“桑”。◎沈家本曰：作“桒”方与“四十下八”之语合。</span>
以问占梦赵直，
<span class="c2">赵直见《魏延传》。《杨仪传》“呼都尉赵正以《周易》筮之”，当别为一人。</span>
直曰： “桒非井中之物，会当移植；然桒字四十下八，君寿恐不过此。”祗笑言：“得此足矣。”初仕郡，
<span class="c2">毛本“仕”作“往”。</span>
后为督军从事。时诸葛亮用法峻密，阴闻祗游戏放纵，不勤所职，尝奄往录狱。
<span class="c2">冯本“尝”作“当”。</span>
众人咸为祗惧。祗密闻之，夜张灯火见囚，读诸解状。诸葛晨往，祗悉已闇诵，答对解释，无所凝滞，亮甚异之。出补成都令，时郫县令缺，
<span class="c2">◎《郡国志》：益州蜀郡郫。◎《一统志》：郫县故城，今四川成都府郫县治，古蜀王杜宇所都。</span>
以祗兼二县。二县户口猥多，切近都治，饶诸奸秽，每比人，常眠睡，值其觉寤，辄得奸诈，众咸畏祗之发摘，或以为有术，无敢欺者。使人投算，祗听其读而心计之，不差升合，其精如此。汶山夷不安，以祗为汶山太守，
<span class="c2">汶山郡，见《后主传》延熙十年。</span>
民夷服信。迁广汉。后夷反叛，辞“令得前何府君，乃能安我耳”！时难屈祗，拔祗族人为，汶山复得安。
<span class="c2">《御览·二百六十一》“辞”下有“曰”字，“难”下有“复”字，“为”下有 “之”字。</span>
转祗为犍为。年四十八卒，如直所言。后有广汉王离，字伯元，亦以才幹显。为督军从事，推法平当，稍迁，代祗为犍为太守，治有美绩，虽聪明不及祗，而文采过之也。</span></p>
</div>
<div id="费诗" class="section level2" number="51.6">
<h2>
<span class="header-section-number">51.6</span> 费诗<a class="anchor" aria-label="anchor" href="#%E8%B4%B9%E8%AF%97"><i class="fas fa-link"></i></a>
</h2>
<p>费诗字公举，犍为南安人也。
<span class="c1">南安，见《杨洪传》。</span>
刘璋时为绵竹令，
<span class="c1">绵竹，见《刘焉传》。</span>
先主攻绵竹时，诗先举城降。成都既定，先主领益州牧，以诗为督军从事，出为牂柯太守，还为州前部司马。先主为汉中王，遣诗拜关羽为前将军。羽闻黄忠为后将军，羽怒曰：
<span class="c1">《御览》“怒”上无“羽”字。</span>
“大丈夫终不与老兵同列！”不肯受拜。诗谓羽曰：“夫立王业者，所用非一。昔萧、曹与高祖少小亲旧，而陈、韩亡命后至，论其班列，韩最居上，
<span class="c1">◎胡三省曰：谓陈平、韩信自楚而来，韩信王而萧、曹侯，故曰韩最居上。</span>
未闻萧、曹以此为怨。今汉王以一时之功，隆崇于汉室，
<span class="c1">◎陈浩曰：汉王，《御览》作“汉中王”。汉室，疑当作“汉升”，黄忠字也。◎赵一清曰：先主时为汉中王，不应单称汉王。◎或曰：《御览》作“汉叔”，“叔”字草书似“升”字耳。</span>
然意之轻重，宁当与君侯齐乎！
<span class="c1">◎胡三省曰：言备以一时使忠与羽班，而意之轻重则不在此。曹操尝表羽为汉寿亭侯，故称之为君侯。</span>
且王与君侯，譬犹一体，同休等戚，祸福共之，愚为君侯不宜计官号之高下，爵禄之多少为意也。仆一介之使，衔命之人，君侯不受拜，如是便还，但相为惜此举动，恐有后悔耳！”羽大感悟，遽即受拜。</p>
<p>后群臣议欲推汉中王称尊号，诗上疏曰：“殿下以曹操父子逼主篡位，故乃羇旅万里，纠合士众，将以讨贼。今大敌未克，而先自立，恐人心疑惑。昔高祖与楚约，先破秦者王。及屠咸阳，获子婴，犹怀推让，况今殿下未出门庭，便欲自立邪！愚臣诚不为殿下取也。”由是忤指，左迁部永昌从事。
<span class="c1">◎胡三省曰：为益州刺史部从事，部永昌郡。◎何焯曰：费诗左迁，雍茂见杀，固由不宏，亦其暮气。</span></p>
<p><span class="c1">◎习凿齿曰：夫创本之君，须大定而后正己，
<span class="c2">官本“须”作“俟”。</span>
纂统之主，俟速建以系众心，
<span class="c2">官本“俟”作“须”。</span>
是故惠公朝虏而子圉夕立，
<span class="c2">◎《左传·僖公十五年》：秦获晋侯以归。晋阴饴甥会秦伯盟于王城。对秦伯曰：“小人耻失其君，不惮征缮以立圉也。”◎杜注：圉，惠公太子怀公也。</span>
更始尚存而光武举号，
<span class="c2">◎范《书·光武纪》：更始遣侍御史立光武为萧王，悉令罢兵诣行在所。光武辞以河北未平，不就征。自是始贰于更始。诸将议上尊号，光武于是命有司设坛场于鄗南，即皇帝位。</span>
夫岂忘主徼利，社稷之故也。今先主纠合义兵，将以讨贼。贼强祸大，主没国丧，二祖之庙，绝而不祀，苟非亲贤，孰能绍此？嗣祖配天，非咸阳之譬，杖正讨逆，何推让之有？于此时也，不知速尊有德
<span class="c2">宋本“知”作“如”，误。</span>
以奉大统，使民欣反正，世睹旧物，杖顺者齐心，附逆者同惧，可谓闇惑矣。其黜降也宜哉！◎臣松之以为：凿齿论议，惟此议最善。
<span class="c2">◎李光地曰：诗，正论；习，通论也。不可相无。◎或曰：缟素犒师，故爵统众，三军之气，或更倍也。大义既申，人自戴之，何不足以系众心乎？光武摧贰更始，岂可引喻？子圉固守本国，未闻即尊。苟汉帝既亡，吾业渐立，徐践大位，未便后也。不然，与人同行，而目之为贼，谁能服焉？习氏目为闇惑，松之复善其识，不知果何见也。</span>
</span>
建兴三年，随诸葛亮南行，归至汉阳县，
<span class="c1">◎《郡国志》：益州犍为属国汉阳。◎《一统志》：汉阳故县，在今四川叙州府庆符县南，汉置，属犍为郡，为都尉治。后汉蜀犍为属国。蜀汉属朱提郡。法正子邈为汉阳太守，盖尝置郡。◎又云：汉阳山在庆符县北八十里，诸葛武侯南征驻军此山，今崖壁上镌“武侯征蛮故道”六字犹存。◎又云：石门山在庆符县南，即古石门道。◎《水经·江水注》：唐蒙凿石开阁，以通南中，迄于建宁，二千余里。山道广丈余，深三四丈，堑凿之迹犹存。◎马与龙曰：以《蜀志》李恢、费诗传观之，诸葛亮南征由越雟渡越雟河，而归从汉阳石门道也。</span>
降人李鸿来诣亮，亮见鸿，时蒋琬与诗在坐。鸿曰：“间过孟达许，適见王冲从南来，言往者达之去就，明公切齿，欲诛达妻子，赖先主不听耳。达曰：’诸葛亮见顾有本末，终不尔也。’尽不信冲言，委仰明公，无复已已。”亮谓琬、诗曰： “还都当有书与子度相闻。”
<span class="c1">孟达字子度。</span>
诗进曰：“孟达小子，昔事振威不忠，
<span class="c1">振威，刘璋也。</span>
后又背叛先主，反覆之人，何足与书邪！”亮默然不答。亮欲诱达以为外援，
<span class="c1">◎刘咸炘曰：此节当入《刘封传》孟达事中。</span>
竟与达书曰：“往年南征，岁未及还，
<span class="c1">◎姜宸英曰：未及，当作“末乃”。《后主传》亮以建兴三年二月南征，十二月还成都。</span>
適与李鸿会于汉阳，承知消息，慨然永叹，以存足下平素之志，岂徒空托名荣，贵为华离乎！
<span class="c1">宋本 “华”作“乖”，《通志》、《册府》同。</span>
呜呼孟子，斯实刘封侵陵足下，以伤先主待士之义。
<span class="c1">◎林国赞曰：彼时蜀臣称先主曰先帝，称后主曰陛下或主上，无称先主、后主者。费诗、廖立、杜琼各传称先主，《杜琼传》及《来敏传》注引《诸葛亮集》称后主，皆追改。</span>
又鸿道王冲造作虚语，云足下量度吾心，不受冲说。寻表明之言，追平生之好，依依东望，故遣有书。”
<span class="c1">书词动人，诸葛公亦谲矣。其默然不答，非费诗所能知也。</span>
达得亮书，数相交通，辞欲叛魏。魏遣司马宣王征之，即斩灭达。亮亦以达无款诚之心，故不救助也。
<span class="c1">◎赵一清曰：《晋书·宣帝纪》“蜀、吴各遣其将向西城安桥、木兰塞以救达”，又克达之后“蜀将姚静、郑他等帅其属七千余人来降”，《水经·沔水注》“木兰塞，吴朝遣军救孟达于此”，则蜀、吴皆有救达之事，此云不救，何也？</span>
蒋琬秉政，以诗为谏议大夫，卒于家。</p>
<p>王冲者，广汉人也。为牙门将，统属江州督李严。为严所疾，惧罪降魏。魏以冲为乐陵太守。
<span class="c1">◎孙盛《蜀世谱》曰：诗子立，
<span class="c2">监本“立”作“在”，误。</span>
晋散骑常侍。自后益州诸费有名位者，多是诗之后也。</span></p>
<p>评曰：霍峻孤城不倾，王连固节不移，向朗好学不倦，张裔肤敏应机，
<span class="c1">◎《诗·大雅·文王之篇》：殷士肤敏。◎《毛传》曰：殷士，殷侯也。肤，美。敏，疾也。◎郑《笺》云：殷之臣壮美而敏也。</span>
杨洪乃心忠公，费诗率意而言，皆有可纪焉。以先主之广济，诸葛之准绳，诗吐直言，犹用陵迟，
<span class="c1">毛本“陵”作“淩”。</span>
况庸后乎哉！
<span class="c1">◎冯本无“哉”字。◎或曰：感讽无限，古人所以比直言于药石也。</span></p>
</div>
</div>
  <div class="chapter-nav">
<div class="prev"><a href="%E5%8D%B7%E5%9B%9B%E5%8D%81%E8%9C%80%E4%B9%A6%E5%8D%81%E5%88%98%E5%BD%AD%E5%BB%96%E6%9D%8E%E5%88%98%E9%AD%8F%E6%9D%A8%E4%BC%A0%E7%AC%AC%E5%8D%81.html"><span class="header-section-number">50</span> 卷四十·蜀书十·刘彭廖李刘魏杨传第十</a></div>
<div class="next"><a href="%E5%8D%B7%E5%9B%9B%E5%8D%81%E4%BA%8C%E8%9C%80%E4%B9%A6%E5%8D%81%E4%BA%8C%E6%9D%9C%E5%91%A8%E6%9D%9C%E8%AE%B8%E5%AD%9F%E6%9D%A5%E5%B0%B9%E6%9D%8E%E8%B0%AF%E9%83%A4%E4%BC%A0%E7%AC%AC%E5%8D%81%E4%BA%8C.html"><span class="header-section-number">52</span> 卷四十二·蜀书十二·杜周杜许孟来尹李谯郤传第十二</a></div>
</div></main><div class="col-md-3 col-lg-2 d-none d-md-block sidebar sidebar-chapter">
    <nav id="toc" data-toggle="toc" aria-label="On this page"><h2>On this page</h2>
      <ul class="nav navbar-nav">
<li><a class="nav-link" href="#%E5%8D%B7%E5%9B%9B%E5%8D%81%E4%B8%80%E8%9C%80%E4%B9%A6%E5%8D%81%E4%B8%80%E9%9C%8D%E7%8E%8B%E5%90%91%E5%BC%A0%E6%9D%A8%E8%B4%B9%E4%BC%A0%E7%AC%AC%E5%8D%81%E4%B8%80"><span class="header-section-number">51</span> 卷四十一·蜀书十一·霍王向张杨费传第十一</a></li>
<li><a class="nav-link" href="#%E9%9C%8D%E5%B3%BB"><span class="header-section-number">51.1</span> 霍峻</a></li>
<li><a class="nav-link" href="#%E7%8E%8B%E8%BF%9E"><span class="header-section-number">51.2</span> 王连</a></li>
<li><a class="nav-link" href="#%E5%90%91%E6%9C%97"><span class="header-section-number">51.3</span> 向朗</a></li>
<li><a class="nav-link" href="#%E5%BC%A0%E8%A3%94"><span class="header-section-number">51.4</span> 张裔</a></li>
<li><a class="nav-link" href="#%E6%9D%A8%E6%B4%AA"><span class="header-section-number">51.5</span> 杨洪</a></li>
<li><a class="nav-link" href="#%E8%B4%B9%E8%AF%97"><span class="header-section-number">51.6</span> 费诗</a></li>
</ul>

      <div class="book-extra">
        <ul class="list-unstyled">
<li><a id="book-source" href="https://github.com/githubhy/hisbook/blob/main/90-3kingdoms.Rmd">View source <i class="fas fa-air-freshener"></i></a></li>
          <li><a id="book-edit" href="https://github.com/githubhy/hisbook/edit/main/90-3kingdoms.Rmd">Edit this page <i class="fas fa-air-freshener"></i></a></li>
        </ul>
</div>
    </nav>
</div>

</div>
</div> <!-- .container -->

<footer class="bg-primary text-light mt-5"><div class="container"><div class="row">

  <div class="col-12 col-md-6 mt-3">
    <p>"<strong>历史上的一些人</strong>" was written by 林峰. It was last built on 2022-06-18.</p>
  </div>

  <div class="col-12 col-md-6 mt-3">
    <p>This book was built by the <a class="text-light" href="https://bookdown.org">bookdown</a> R package.</p>
  </div>

</div></div>
</footer>
</body>
</html>
