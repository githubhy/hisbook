<!DOCTYPE html>
<html lang="en">
<head>
<meta http-equiv="Content-Type" content="text/html; charset=UTF-8">
<meta charset="utf-8">
<meta name="viewport" content="width=device-width, initial-scale=1, shrink-to-fit=no">
<title>30 宋人轶事汇编卷二十 | 历史上的一些人</title>
<meta name="author" content="林峰">
<meta name="description" content="30.1 司马光  谏议大夫司马君池以某年作尉郫邑，越明年某月，生〔温〕公于官廨，字之曰岷，以山称也。是岁，谏议君手植松、柟各一本于庭。《成都文类》卷三十五引《司马温公祠堂记》。...">
<meta name="generator" content="bookdown 0.26 with bs4_book()">
<meta property="og:title" content="30 宋人轶事汇编卷二十 | 历史上的一些人">
<meta property="og:type" content="book">
<meta property="og:image" content="/images/cover_sheep_thinker.jpeg">
<meta property="og:description" content="30.1 司马光  谏议大夫司马君池以某年作尉郫邑，越明年某月，生〔温〕公于官廨，字之曰岷，以山称也。是岁，谏议君手植松、柟各一本于庭。《成都文类》卷三十五引《司马温公祠堂记》。...">
<meta name="twitter:card" content="summary">
<meta name="twitter:title" content="30 宋人轶事汇编卷二十 | 历史上的一些人">
<meta name="twitter:description" content="30.1 司马光  谏议大夫司马君池以某年作尉郫邑，越明年某月，生〔温〕公于官廨，字之曰岷，以山称也。是岁，谏议君手植松、柟各一本于庭。《成都文类》卷三十五引《司马温公祠堂记》。...">
<meta name="twitter:image" content="/images/cover_sheep_thinker.jpeg">
<!-- JS --><script src="https://cdnjs.cloudflare.com/ajax/libs/clipboard.js/2.0.6/clipboard.min.js" integrity="sha256-inc5kl9MA1hkeYUt+EC3BhlIgyp/2jDIyBLS6k3UxPI=" crossorigin="anonymous"></script><script src="https://cdnjs.cloudflare.com/ajax/libs/fuse.js/6.4.6/fuse.js" integrity="sha512-zv6Ywkjyktsohkbp9bb45V6tEMoWhzFzXis+LrMehmJZZSys19Yxf1dopHx7WzIKxr5tK2dVcYmaCk2uqdjF4A==" crossorigin="anonymous"></script><script src="https://kit.fontawesome.com/6ecbd6c532.js" crossorigin="anonymous"></script><script src="libs/jquery-3.6.0/jquery-3.6.0.min.js"></script><meta name="viewport" content="width=device-width, initial-scale=1, shrink-to-fit=no">
<link href="libs/bootstrap-4.6.0/bootstrap.min.css" rel="stylesheet">
<script src="libs/bootstrap-4.6.0/bootstrap.bundle.min.js"></script><script src="libs/bs3compat-0.3.1/transition.js"></script><script src="libs/bs3compat-0.3.1/tabs.js"></script><script src="libs/bs3compat-0.3.1/bs3compat.js"></script><link href="libs/bs4_book-1.0.0/bs4_book.css" rel="stylesheet">
<script src="libs/bs4_book-1.0.0/bs4_book.js"></script><script src="libs/accessible-code-block-0.0.1/empty-anchor.js"></script><script src="libs/htmlwidgets-1.5.4/htmlwidgets.js"></script><script src="libs/viz-1.8.2/viz.js"></script><link href="libs/DiagrammeR-styles-0.2/styles.css" rel="stylesheet">
<script src="libs/grViz-binding-1.0.9/grViz.js"></script><script src="https://cdnjs.cloudflare.com/ajax/libs/autocomplete.js/0.38.0/autocomplete.jquery.min.js" integrity="sha512-GU9ayf+66Xx2TmpxqJpliWbT5PiGYxpaG8rfnBEk1LL8l1KGkRShhngwdXK1UgqhAzWpZHSiYPc09/NwDQIGyg==" crossorigin="anonymous"></script><script src="https://cdnjs.cloudflare.com/ajax/libs/mark.js/8.11.1/mark.min.js" integrity="sha512-5CYOlHXGh6QpOFA/TeTylKLWfB3ftPsde7AnmhuitiTX4K5SqCLBeKro6sPS8ilsz1Q4NRx3v8Ko2IBiszzdww==" crossorigin="anonymous"></script><!-- CSS --><style type="text/css">
    
    div.hanging-indent{margin-left: 1.5em; text-indent: -1.5em;}
  </style>
</head>
<body data-spy="scroll" data-target="#toc">

<div class="container-fluid">
<div class="row">
  <header class="col-sm-12 col-lg-3 sidebar sidebar-book"><a class="sr-only sr-only-focusable" href="#content">Skip to main content</a>

    <div class="d-flex align-items-start justify-content-between">
      <h1>
        <a href="index.html" title="">历史上的一些人</a>
      </h1>
      <button class="btn btn-outline-primary d-lg-none ml-2 mt-1" type="button" data-toggle="collapse" data-target="#main-nav" aria-expanded="true" aria-controls="main-nav"><i class="fas fa-bars"></i><span class="sr-only">Show table of contents</span></button>
    </div>

    <div id="main-nav" class="collapse-lg">
      <form role="search">
        <input id="search" class="form-control" type="search" placeholder="Search" aria-label="Search">
</form>

      <nav aria-label="Table of contents"><h2>Table of contents</h2>
        <ul class="book-toc list-unstyled">
<li><a class="" href="index.html"></a></li>
<li><a class="" href="%E6%9E%97%E5%B3%B0%E8%AF%84.html"><span class="header-section-number">1</span> 林峰评</a></li>
<li><a class="" href="%E4%B8%89%E5%9B%BD%E9%AD%8F%E5%B8%9D.html"><span class="header-section-number">2</span> 三国魏帝</a></li>
<li><a class="" href="%E4%B8%89%E5%9B%BD%E9%AD%8F%E5%AE%98%E5%91%98.html"><span class="header-section-number">3</span> 三国魏官员</a></li>
<li><a class="" href="%E4%B8%9C%E6%99%8B%E5%B8%9D.html"><span class="header-section-number">4</span> 东晋帝</a></li>
<li><a class="" href="%E5%94%90%E5%AE%98%E5%91%98.html"><span class="header-section-number">5</span> 唐官员</a></li>
<li><a class="" href="%E5%AE%8B%E5%B9%B4%E5%8F%B7.html"><span class="header-section-number">6</span> 宋年号</a></li>
<li><a class="" href="%E5%AE%8B%E7%9A%87%E5%B8%9D.html"><span class="header-section-number">7</span> 宋皇帝</a></li>
<li><a class="" href="%E5%AE%8B%E5%AE%98%E5%91%98.html"><span class="header-section-number">8</span> 宋官员</a></li>
<li><a class="" href="%E5%AE%8B%E5%A5%B3%E6%80%A7.html"><span class="header-section-number">9</span> 宋女性</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E9%9B%B6.html"><span class="header-section-number">10</span> 宋人轶事汇编卷零</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B8%80-3.html"><span class="header-section-number">11</span> 宋人轶事汇编卷一</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C-4.html"><span class="header-section-number">12</span> 宋人轶事汇编卷二</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B8%89.html"><span class="header-section-number">13</span> 宋人轶事汇编卷三</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%9B%9B.html"><span class="header-section-number">14</span> 宋人轶事汇编卷四</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%94.html"><span class="header-section-number">15</span> 宋人轶事汇编卷五</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%85%AD.html"><span class="header-section-number">16</span> 宋人轶事汇编卷六</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B8%83.html"><span class="header-section-number">17</span> 宋人轶事汇编卷七</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%85%AB.html"><span class="header-section-number">18</span> 宋人轶事汇编卷八</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B9%9D-1.html"><span class="header-section-number">19</span> 宋人轶事汇编卷九</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81-1.html"><span class="header-section-number">20</span> 宋人轶事汇编卷十</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81%E4%B8%80.html"><span class="header-section-number">21</span> 宋人轶事汇编卷十一</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81%E4%BA%8C.html"><span class="header-section-number">22</span> 宋人轶事汇编卷十二</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81%E4%B8%89.html"><span class="header-section-number">23</span> 宋人轶事汇编卷十三</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81%E5%9B%9B.html"><span class="header-section-number">24</span> 宋人轶事汇编卷十四</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81%E4%BA%94.html"><span class="header-section-number">25</span> 宋人轶事汇编卷十五</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81%E5%85%AD.html"><span class="header-section-number">26</span> 宋人轶事汇编卷十六</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81%E4%B8%83.html"><span class="header-section-number">27</span> 宋人轶事汇编卷十七</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81%E5%85%AB.html"><span class="header-section-number">28</span> 宋人轶事汇编卷十八</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81%E4%B9%9D.html"><span class="header-section-number">29</span> 宋人轶事汇编卷十九</a></li>
<li><a class="active" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81.html"><span class="header-section-number">30</span> 宋人轶事汇编卷二十</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E4%B8%80.html"><span class="header-section-number">31</span> 宋人轶事汇编卷二十一</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E4%BA%8C.html"><span class="header-section-number">32</span> 宋人轶事汇编卷二十二</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E4%B8%89.html"><span class="header-section-number">33</span> 宋人轶事汇编卷二十三</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E5%9B%9B.html"><span class="header-section-number">34</span> 宋人轶事汇编卷二十四</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E4%BA%94.html"><span class="header-section-number">35</span> 宋人轶事汇编卷二十五</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E5%85%AD.html"><span class="header-section-number">36</span> 宋人轶事汇编卷二十六</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E4%B8%83.html"><span class="header-section-number">37</span> 宋人轶事汇编卷二十七</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E5%85%AB.html"><span class="header-section-number">38</span> 宋人轶事汇编卷二十八</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E4%B9%9D.html"><span class="header-section-number">39</span> 宋人轶事汇编卷二十九</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B8%89%E5%8D%81.html"><span class="header-section-number">40</span> 宋人轶事汇编卷三十</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B8%89%E5%8D%81%E4%B8%80.html"><span class="header-section-number">41</span> 宋人轶事汇编卷三十一</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B8%89%E5%8D%81%E4%BA%8C.html"><span class="header-section-number">42</span> 宋人轶事汇编卷三十二</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B8%89%E5%8D%81%E4%B8%89.html"><span class="header-section-number">43</span> 宋人轶事汇编卷三十三</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B8%89%E5%8D%81%E5%9B%9B.html"><span class="header-section-number">44</span> 宋人轶事汇编卷三十四</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B8%89%E5%8D%81%E4%BA%94.html"><span class="header-section-number">45</span> 宋人轶事汇编卷三十五</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B8%89%E5%8D%81%E5%85%AD.html"><span class="header-section-number">46</span> 宋人轶事汇编卷三十六</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B8%89%E5%8D%81%E4%B8%83.html"><span class="header-section-number">47</span> 宋人轶事汇编卷三十七</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B8%89%E5%8D%81%E5%85%AB.html"><span class="header-section-number">48</span> 宋人轶事汇编卷三十八</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B8%89%E5%8D%81%E4%B9%9D.html"><span class="header-section-number">49</span> 宋人轶事汇编卷三十九</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%9B%9B%E5%8D%81.html"><span class="header-section-number">50</span> 宋人轶事汇编卷四十</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E9%9B%B6.html"><span class="header-section-number">51</span> 唐人轶事汇编卷零</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B8%80.html"><span class="header-section-number">52</span> 唐人轶事汇编卷一</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C.html"><span class="header-section-number">53</span> 唐人轶事汇编卷二</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B8%89.html"><span class="header-section-number">54</span> 唐人轶事汇编卷三</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%9B%9B.html"><span class="header-section-number">55</span> 唐人轶事汇编卷四</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%94.html"><span class="header-section-number">56</span> 唐人轶事汇编卷五</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%85%AD.html"><span class="header-section-number">57</span> 唐人轶事汇编卷六</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B8%83.html"><span class="header-section-number">58</span> 唐人轶事汇编卷七</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%85%AB-1.html"><span class="header-section-number">59</span> 唐人轶事汇编卷八</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B9%9D.html"><span class="header-section-number">60</span> 唐人轶事汇编卷九</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81.html"><span class="header-section-number">61</span> 唐人轶事汇编卷十</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81%E4%B8%80.html"><span class="header-section-number">62</span> 唐人轶事汇编卷十一</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81%E4%BA%8C.html"><span class="header-section-number">63</span> 唐人轶事汇编卷十二</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81%E4%B8%89.html"><span class="header-section-number">64</span> 唐人轶事汇编卷十三</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81%E5%9B%9B.html"><span class="header-section-number">65</span> 唐人轶事汇编卷十四</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81%E4%BA%94.html"><span class="header-section-number">66</span> 唐人轶事汇编卷十五</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81%E5%85%AD.html"><span class="header-section-number">67</span> 唐人轶事汇编卷十六</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81%E4%B8%83.html"><span class="header-section-number">68</span> 唐人轶事汇编卷十七</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81%E5%85%AB.html"><span class="header-section-number">69</span> 唐人轶事汇编卷十八</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81%E4%B9%9D.html"><span class="header-section-number">70</span> 唐人轶事汇编卷十九</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81.html"><span class="header-section-number">71</span> 唐人轶事汇编卷二十</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E4%B8%80.html"><span class="header-section-number">72</span> 唐人轶事汇编卷二十一</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E4%BA%8C.html"><span class="header-section-number">73</span> 唐人轶事汇编卷二十二</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E4%B8%89.html"><span class="header-section-number">74</span> 唐人轶事汇编卷二十三</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E5%9B%9B.html"><span class="header-section-number">75</span> 唐人轶事汇编卷二十四</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E4%BA%94.html"><span class="header-section-number">76</span> 唐人轶事汇编卷二十五</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E5%85%AD.html"><span class="header-section-number">77</span> 唐人轶事汇编卷二十六</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E4%B8%83.html"><span class="header-section-number">78</span> 唐人轶事汇编卷二十七</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E5%85%AB.html"><span class="header-section-number">79</span> 唐人轶事汇编卷二十八</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E4%B9%9D.html"><span class="header-section-number">80</span> 唐人轶事汇编卷二十九</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B8%89%E5%8D%81.html"><span class="header-section-number">81</span> 唐人轶事汇编卷三十</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B8%89%E5%8D%81%E4%B8%80.html"><span class="header-section-number">82</span> 唐人轶事汇编卷三十一</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B8%89%E5%8D%81%E4%BA%8C.html"><span class="header-section-number">83</span> 唐人轶事汇编卷三十二</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B8%89%E5%8D%81%E4%B8%89.html"><span class="header-section-number">84</span> 唐人轶事汇编卷三十三</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B8%89%E5%8D%81%E5%9B%9B.html"><span class="header-section-number">85</span> 唐人轶事汇编卷三十四</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B8%89%E5%8D%81%E4%BA%94.html"><span class="header-section-number">86</span> 唐人轶事汇编卷三十五</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B8%89%E5%8D%81%E5%85%AD.html"><span class="header-section-number">87</span> 唐人轶事汇编卷三十六</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B8%89%E5%8D%81%E4%B8%83.html"><span class="header-section-number">88</span> 唐人轶事汇编卷三十七</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B8%89%E5%8D%81%E5%85%AB.html"><span class="header-section-number">89</span> 唐人轶事汇编卷三十八</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B8%89%E5%8D%81%E4%B9%9D.html"><span class="header-section-number">90</span> 唐人轶事汇编卷三十九</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%9B%9B%E5%8D%81.html"><span class="header-section-number">91</span> 唐人轶事汇编卷四十</a></li>
<li class="book-part">附录</li>
<li><a class="" href="references.html">参考文献</a></li>
</ul>

        <div class="book-extra">
          
        </div>
      </nav>
</div>
  </header><main class="col-sm-12 col-md-9 col-lg-7" id="content"><div id="宋人轶事汇编卷二十" class="section level1">
<h1>
<span class="header-section-number">30</span> 宋人轶事汇编卷二十<a class="anchor" aria-label="anchor" href="#%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81"><i class="fas fa-link"></i></a>
</h1>
<div id="司马光" class="section level2">
<h2>
<span class="header-section-number">30.1</span> 司马光<a class="anchor" aria-label="anchor" href="#%E5%8F%B8%E9%A9%AC%E5%85%89"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十-司马光-1"></span>
谏议大夫司马君池以某年作尉郫邑，越明年某月，生〔温〕公于官廨，字之曰岷，以山称也。是岁，谏议君手植松、柟各一本于庭。《成都文类》卷三十五引《司马温公祠堂记》。</p></li>
<li><p><span id="宋轶二十-司马光-2"></span>
予见司马文正公亲书一帖：「光年五六岁，弄青胡桃，女兄欲为脱其皮，不得。女兄去，一婢子以汤脱之。女兄复来，问脱胡桃皮者。光曰：『自脱也。』先公适见，诃之曰：『小子何得谩语。』光自是不敢谩语。」后，公以诚学授刘器之曰：「自不谩语入。」东坡书公神道之石亦曰：「论公之德，至于感人心，动天地，巍魏如此。而蔽以二言：曰诚，曰一云。」《邵氏闻见后录》卷二十一。《宋名臣言行录》后集卷七。</p></li>
<li><p><span id="宋轶二十-司马光-3"></span>
司马温公童稚时，与群儿戏于庭。庭有大瓮，一儿登之，偶堕瓮水中，群儿皆弃去，公则以石击瓮，水因穴而迸，儿得不死。盖其活人手段已见于龆龀中，至今京洛间多为《小儿击瓮图》。《冷斋夜话》卷三。《北窗炙輠录》卷下。《宋名臣言行录》后集卷七。《厚德录》卷二。《自警编》卷八。《言行龟鉴》卷二。</p></li>
<li><p><span id="宋轶二十-司马光-4"></span>
司马温公光，自成童凛然如成人，七岁闻讲《左氏春秋》，大爱之。退为家人讲，即了其大义，自是手不释卷，至不知饥渴、寒暑。年十五，书无所不通。《仕学规范》卷一引《皇朝名臣四科事实》。《宋名臣言行录》后集卷七。《名贤氏族言行类稿》卷五十四。《言行龟鉴》卷一。</p></li>
<li><p><span id="宋轶二十-司马光-5"></span>
〔川北〕路运使司马池，丞相光父也。天圣九年游台星岩，君实侍题于崖上，末云：「司马光捧砚。」《舆地碑记目》卷四。</p></li>
<li><p><span id="宋轶二十-司马光-6"></span>
山谷言：顷与范内翰纯甫同局，纯甫多能言温公事。方公初官时，年尚少，家人每每见其卧斋中，忽蹶起，着公服，执手版，危坐久，率以为常，竟莫识其意。纯甫尝从容问之，答曰：「吾时忽念天下安危事。」《宋名臣言行录》后集卷七引《冷斋夜话》。《北窗炙輠录》卷上。《东山谈苑》卷五。</p></li>
<li><p><span id="宋轶二十-司马光-7"></span>
司马温公为定武从事，同幕私幸营妓，而公讳之。尝会僧庐，公往迫之，使妓逾墙而去，度不可隐，乃具道。公戏之曰：「年去年来来去忙，暂偷闲卧老僧床。惊回一觉游仙梦，又逐流莺过短墙。」《后山诗话》。《尧山堂外纪》卷四十七。《坚瓠丙集》卷一。</p></li>
<li><p><span id="宋轶二十-司马光-8"></span>
见夏竦<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81%E4%B8%80.html#%E5%AE%8B%E8%BD%B6%E5%8D%81%E4%B8%80-%E5%A4%8F%E7%AB%A6-37">37</a>。</p></li>
<li><p><span id="宋轶二十-司马光-9"></span>
司马温公与庞元鲁俱为张存龙图婿。张夫人贤惠。庞颖公帅太原，温公从辟，是年三十余，未有子，庞公与刘夫人欲有所置。刘发之，张欣然莫逆，未几得之。凡岁几朝，温公未尝盼睐。庞、刘知之，必以主母在嫌。一日，召张夫人赏花，温公不出。食已具，是婢靓妆，就书院供茶，温公怫然曰：「这下人，今日院君不在宅，尔出来此作甚么？」明日，颍公幕府白司马院丞却有祖风，谓相如卓氏也。县君孙兆曰：「司马院丞可惜不会弹琴，却会鼈厮趯。」闻者大笑。《画墁录》。《邵氏闻见录》卷十一。《青琐高议》后集卷二。《宋名臣言行录》后集卷六。《自警编》卷二。《群书类编故事》卷九。《言行龟鉴》卷二。《何氏语林》卷三。</p></li>
<li><p><span id="宋轶二十-司马光-10"></span>
刘蒙贤良书于司马温公，乞以鬻下一婢之赀五十万，以济其贫。……公复书，其略曰：「某家居，食不敢常有肉，衣不敢纯衣帛，何敢以五十万市一婢乎？」……旧传公未有子，清河郡君为置一妾，一日乘间，俾盛饰入书室，觊一顾，而公略不领。妾思所以尝之，取一帙问曰：「中丞此是何书？」公拱手庄色而对曰：「此是《尚书》。」妾乃逡巡而退。《清波别志》卷下。《昨非庵日纂》二集卷十三。</p></li>
<li><p><span id="宋轶二十-司马光-11"></span>
文潞公守太原，辟司马温公为通判，夫人生日，温公献小词，为都漕唐子方峻责。《容斋随笔》卷十五引孔毅夫《野史》。《十驾斋养新录》卷十九。案：《容斋随笔》曰：「温公自用庞颍公辟，不与潞公、子方同时。」</p></li>
<li><p><span id="宋轶二十-司马光-12"></span>
见庞籍<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81%E4%BA%8C.html#%E5%AE%8B%E8%BD%B6%E5%8D%81%E4%BA%8C-%E5%BA%9E%E7%B1%8D-17">17</a>。</p></li>
<li><p><span id="宋轶二十-司马光-13"></span>
见王安石<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81%E5%85%AD.html#%E5%AE%8B%E8%BD%B6%E5%8D%81%E5%85%AD-%E7%8E%8B%E5%AE%89%E7%9F%B3-37">37</a>。</p></li>
<li><p><span id="宋轶二十-司马光-14"></span>
仁宗朝，司天奏：「月朔，日当食而阴云不见，事同不食，故事当贺。」司马光曰：「日食，四方皆见而京师独不见，天意若曰人君为阴邪所蔽，天下皆知而朝廷独不知，其为灾尤甚，不当贺。」诏嘉其言，后以为例。《渑水燕谈录》卷一。《宋朝事实类苑》卷十六。</p></li>
<li><p><span id="宋轶二十-司马光-15"></span>
嘉祐中，内臣麦允言死，以其尝有军功，特给卤簿。司马光言：「古不以名器假人。允言近习之人，非有大功大勋而赠以一品，给以卤簿，不可以为法。」仁宗嘉纳之。《渑水燕谈录》卷一。《宋朝事实类苑》卷十六。</p></li>
<li><p><span id="宋轶二十-司马光-16"></span>
司马温公与吕申公素相友善，在朝有所为，率多以取则。温公自修起居注，召试知制诰，申公亦自外同召。温公既就试，而申公力辞不至，改除天章阁待制。温公大悔，自以为不及。命下凡九章，辞不拜，引申公自比，云：「臣与公著同被召，公著固辞得请，而臣独就职，是公著廉逊，而臣无愧耻也。」朝廷察其诚，因亦除天章阁待制。《石林燕语》卷九。</p></li>
<li><p><span id="宋轶二十-司马光-17"></span>
治平中，韩魏公建议于陕西刺义勇。……司马君实时为谏官，极言不便，持劄子至中书堂。魏公曰：「兵贵先声后实，今谅祚势方桀骜，使闻陕西骤益二十万兵，岂不震慴？」君实曰：「兵之用先声，为无其实也，独可以欺之于一日之间耳，少缓，则敌知其情，不可复用矣。今吾虽益二十万兵，然实不可用，不过十日，西人知其详，不复惧矣。」魏公不能答，复曰：「君但见庆历间，陕西乡兵初刺手背，后皆刺面充正兵，忧今复尔耳。今已降𠡠牓与民约，永不充军戍边矣。」君实曰：「朝廷屡失信，民间皆忧此事，未敢以𠡠牓为信，虽光亦未免疑也。」魏公曰：「吾在此，君无忧此言之不信。」君实曰：「光终不敢奉信，但恐相公亦不能自信耳。」魏公怒曰：「君何相轻甚耶！」君实曰：「相公长在此坐可也，万一均逸偃藩，它人在此，因相公见成之兵，遣之运粮戍边，反掌闲事耳。」魏公默然，竟不为止。其后不十年，义勇运粮戍边，率以为常，一如君实之言。《龙川别志》卷下。《宋名臣言行录》后集卷七。</p></li>
<li><p><span id="宋轶二十-司马光-18"></span>
司马温公为谏官，与韩魏公不合。其后作《祠堂记》，极称其为人。《朱子语类》卷一百三十。</p></li>
<li><p><span id="宋轶二十-司马光-19"></span>
见范祖禹<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E4%B8%80.html#%E5%AE%8B%E8%BD%B6%E4%BA%8C%E5%8D%81%E4%B8%80-%E8%8C%83%E7%A5%96%E7%A6%B9-2">2</a>。</p></li>
<li><p><span id="宋轶二十-司马光-20"></span>
司马温公修《通鉴》，伊川一日问修至何代，温公曰：「唐初也。」伊川曰：「太宗、肃宗，端的如何？」温公曰：「皆篡也。」伊川曰：「此复何疑？」伊川曰：「魏征如何？」温公曰：「管仲，孔子与之，某于魏征亦然。」伊川曰：「管仲知非而反正，忍死以成功业，此圣人所取其反正也。魏征只是事讐，何所取耶？」温公竟如旧说。《二程外书》卷十二。《古事比》卷十六。</p></li>
<li><p><span id="宋轶二十-司马光-21"></span>
司马温公生平不作草书，《资治通鉴》草本虽数百卷，颠倒涂抹，讫无一字潦草。其行己之真如此。《东山谈苑》卷二。</p></li>
<li><p><span id="宋轶二十-司马光-22"></span>
司马温公编《通鉴》时，手稿绩尝见数幅。如人名字，各分代类写。书久未成，或言温公利餐钱，故迟迟耳。温公闻之，遂急结末了，故五代多繁冗。小人害事，往往如此。《霏雪录》卷上。</p></li>
<li><p><span id="宋轶二十-司马光-23"></span>
元丰末，司马文正《资治通鉴》成，进御。丞相王珪、蔡确见上，问何如？上曰：「当略降出，不可久留。」又咨叹曰：「贤于荀悦《汉纪》远矣。」罢朝，中使以其书至政事，每叶缝合以睿思殿宝章。睿思殿，上禁中观书之地也。舍人王震等在省中，从丞相来观，丞相笑曰：「君无近禁脔。」以言上所爱重者。《邵氏闻见后录》卷二十一。</p></li>
<li><p><span id="宋轶二十-司马光-24"></span>
司马温公闲居西洛，著书之余，记本朝事为多，曰《斋记》、曰《日记》、曰《记闻》者不一也，今亡矣。时与王介甫已绝，其记介甫则直书善恶不隐。……伯温惜其不传于代，故表出之。《邵氏闻见录》卷十一。</p></li>
<li><p><span id="宋轶二十-司马光-25"></span>
见苏颂<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81.html#%E5%AE%8B%E8%BD%B6%E4%BA%8C%E5%8D%81-%E8%8B%8F%E9%A2%82-38">38</a>。</p></li>
<li><p><span id="宋轶二十-司马光-26"></span>
见王安石<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81%E5%85%AD.html#%E5%AE%8B%E8%BD%B6%E5%8D%81%E5%85%AD-%E7%8E%8B%E5%AE%89%E7%9F%B3-53">53</a>。</p></li>
<li><p><span id="宋轶二十-司马光-27"></span>
见吕诲<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81%E4%B8%89.html#%E5%AE%8B%E8%BD%B6%E5%8D%81%E4%B8%89-%E5%90%95%E8%AF%B2-3">3</a>。</p></li>
<li><p><span id="宋轶二十-司马光-28"></span>
见吕诲<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81%E4%B8%89.html#%E5%AE%8B%E8%BD%B6%E5%8D%81%E4%B8%89-%E5%90%95%E8%AF%B2-4">4</a>。</p></li>
<li><p><span id="宋轶二十-司马光-29"></span>
司马君实与吕吉甫在讲筵，因论变法事，至于上前纷拏。上曰：「相与讲是非，何至乃尔！」既罢讲，君实气貌愈温粹，而吉甫怒气拂膺，移时尚不能言。人言：「一个陕西人，一个福建子，怎生厮合得著？」《道山清话》。</p></li>
<li><p><span id="宋轶二十-司马光-30"></span>
熙宁间，荆公创行新法，任用吕惠卿等，温公争之不得，赋《春游》诗云：「人物竞芬华，骊驹逐钿车。此时松与柏，不及道傍花。」《尧山堂外纪》卷四十七。</p></li>
<li><p><span id="宋轶二十-司马光-31"></span>
安石为相，行新法，置条例司，拜司马公枢密院副使，公力辞至六七，卒不受命，则以书喻安石：「忠信之士于公当路时虽龃龉可憎，后必徐得其力；谄谀之人于今诚有顺适之快，一旦失势，必有卖公以自售者。」意谓吕惠卿。对宾客辄指言之曰：「覆王氏者，惠卿也。小人本以势利合，势倾利移，何所不至？」其后六年而惠卿叛安石，上书告其罪，苟可以覆王氏者，靡不为也。由是天下服公先知。《言行龟鉴》卷六。《自警编》卷一。</p></li>
<li><p><span id="宋轶二十-司马光-32"></span>
傅献简公云：司马文正公力辞枢近，尝勉以主上眷意异等，得位庶可行道。道不行，去之可也。公正色曰：「古今为此名位所诱，亏丧名节者不少矣。」卒辞不就。《邵氏闻见后录》卷二十。</p></li>
<li><p><span id="宋轶二十-司马光-33"></span>
神宗皇帝初召王荆公于金陵，一见奇之，自知制诰进翰林学士。荆公欲变更祖宗法度，行新法，退故老大臣，用新进少年，温公以为不然，力争之。神宗用荆公为参知政事，用温公为枢密副使，温公以言不从，辞不拜。枢密吕公弼因奏事殿上，谓帝曰：「陛下用司马光为枢密，光以与王安石议论不同力辞，今日必来决去就。」时温公待对，立庭下，帝指之曰：「已来矣。」帝又叹曰：「汲黯在庭，淮南寝谋。」温公坚求去，帝不得已，乃除端明殿学士，知永兴军。到官逾月，上章曰……帝必欲用公，召知许州，令过阙上殿。方下诏，帝谓监察御史里行程颢曰：「朕召司马光，卿度光来否？」颢对曰：「陛下能用其言，光必来；不能用其言，光必不来。」帝曰：「未论用其言，如光者尝在左右，人主自可无过。」公果辞召命，乞西京留司御史台，以修《资治通鉴》。后乞提举嵩山崇福宫。凡四任，历十五年。帝取所修《资治通鉴》命经筵读之，所读将尽，而进未至，则诏促之。帝因与左丞蒲宗孟论人才，及温公，帝曰：「如司马光未论别事，只辞枢密一节，朕自即位以来，惟见此一人。」帝之眷礼于公不衰如此。特公以新法不罢，义不可起。元丰官制成，帝曰：「御史大夫非用司马光不可。」蔡确进曰：「国是方定，愿少俟之。」至元丰七年秋，《资治通鉴》书成进御，特拜公资政殿学士，赐带如二府品数者，修书官皆迁秩，召范祖禹及公子康为馆职。时帝初感微疾，既安，语宰辅曰：「来春建储，以司马光、吕公著为师保。」帝意以谓非二公不可托圣子也。至来春三月，未及建储而帝升遐。神宗知公之深如此。当熙宁初荆公建新法之议，帝惑之。至元丰初，圣心感悟，退荆公不用者七年，欲用公为御史大夫、为东宫师保，盖将倚以为相也。《邵氏闻见录》卷十一。</p></li>
<li><p><span id="宋轶二十-司马光-34"></span>
见王安礼<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81%E5%85%AD.html#%E5%AE%8B%E8%BD%B6%E5%8D%81%E5%85%AD-%E7%8E%8B%E5%AE%89%E7%A4%BC-1">1</a>。</p></li>
<li><p><span id="宋轶二十-司马光-35"></span>
神宗尝谓吕正献公晦叔曰：「司马光方直，其如迂阔何？」吕曰：「孔子上圣，子路犹谓之迂。孟轲大贤，时人亦谓之迂。况光岂免此名？大扺虑事深远，则近于迂矣。愿陛下更察之。」《能改斋漫录》卷十三。</p></li>
<li><p><span id="宋轶二十-司马光-36"></span>
温公在永兴，一日行国忌香，幕次中客将有事欲白公，悮触烛台，倒在公身上。公不动，亦不问。《道山清话》。</p></li>
<li><p><span id="宋轶二十-司马光-37"></span>
熙宁初，朝廷遣大理寺丞蔡天申为京西察访，枢密挺之子也。至西京，以南资福院为行台，挟其父势，妄作威福，震动一路。河南尹李中师待制、转运使李南公等日蚤晚衙待之甚恭。时司马温公判留司御史台，因朝谒应天院神御殿，天申者独立一班，盖尹以下不敢相压也。既报班齐，温公呼知班曰：「引蔡寺丞归本班。」知班引天申立监竹木务官富赞善之下。盖朝仪位著以官为高下，朝谒应天院，留台职也。天申即日行。《邵氏闻见录》卷十一。《何氏语林》卷十三。</p></li>
<li><p><span id="宋轶二十-司马光-38"></span>
司马温公为西京留台，每出，前驱不过三节。后官宫祠，乘马或不张盖，自持扇障日。程伊川谓曰：「公出无从骑，市人或不识，有未便者。」公曰：「某惟求人不识尔。」《邵氏闻见录》卷十一。《读书镜》卷八。《昨非庵日纂》一集卷十四。《樵书》初编卷一。</p></li>
<li><p><span id="宋轶二十-司马光-39"></span>
司马公在洛阳自号迂叟，谓其园曰独乐园。《邵氏闻见后录》卷二十五。</p></li>
<li><p><span id="宋轶二十-司马光-40"></span>
司马温公自少称「迂叟」，著《迂书》四十一篇。《石林燕语》卷十。</p></li>
<li><p><span id="宋轶二十-司马光-41"></span>
司马君实洛中新第，初迁入，一日步行，见墙外暗埋竹签数十，问之，则曰：「此非人行之地，将以防盗也。」公曰：「吾箧中所有几何，且盗亦人也，岂可以此为防？」命亟去之。《道山清话》。《昨非庵日纂》一集卷三。</p></li>
<li><p><span id="宋轶二十-司马光-42"></span>
北京留守王宣徽，洛中园宅尤胜。中堂七间，上起高楼，更为华侈。司马公在陋巷，所居才能芘风雨，又作地室，常读书于其中。洛人戏云：「王家钻天，司马家入地。」《文昌杂录》卷四。参见王拱辰<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81%E4%B8%80.html#%E5%AE%8B%E8%BD%B6%E5%8D%81%E4%B8%80-%E7%8E%8B%E6%8B%B1%E8%BE%B0-7">7</a>。</p></li>
<li><p><span id="宋轶二十-司马光-43"></span>
司门范郎中云，叔父蜀郡公镇，近居许昌，作高庵以待司马公，累招未至。庵极高，在一台基上。司马公居洛，作地室，隧而入，以避暑热。故蜀郡作高庵以为戏也。《文昌杂录》卷四。</p></li>
<li><p><span id="宋轶二十-司马光-44"></span>
司马温公独乐园之读书堂，文史万余卷，而公晨夕所常阅者，虽累数十年，皆新若手未触者。尝谓其子公休曰：「贾竖藏货贝，儒家惟此耳。然当知宝惜。吾每岁以上伏及重阳间，视天气晴明日，即设几案于当日所，侧群书其上，以曝其脑，所以年月虽深，终不损动。至于启卷，必先视几案洁净，借以茵褥，然后端坐看之。或欲行看，即承以方版，未尝敢空手捧之，非惟手汗渍及，亦虑触动其脑。每至看竟一版，即侧右手大指面衬其沿，而覆以次指面撚而挟过，故得不至揉熟其纸。每见汝辈多以指爪撮起，甚非吾意。今浮屠老氏犹知尊敬其书，岂以吾儒反不如乎？当宜志之。」《梁溪漫志》卷三。《昨非庵日纂》二集卷五。</p></li>
<li><p><span id="宋轶二十-司马光-45"></span>
司马温公作独乐园，朝夕燕息其间。已而游嵩山叠石溪而乐之，复买地于旁，以为别馆。然每至不过数日，复归，不能常有，故其诗有「暂来还似客，归去不成家」之句。《石林避暑录话》卷二。</p></li>
<li><p><span id="宋轶二十-司马光-46"></span>
参寥如洛，游独乐园，有地高亢，不因枯枿生芝二十余本。寥谓老圃：「盍润泽之使长茂？」圃曰：「天生灵物，不假人力。」寥叹曰：「真温公之役也。」《后山谈丛》卷六。</p></li>
<li><p><span id="宋轶二十-司马光-47"></span>
温公无子，又无姬侍。裴夫人既亡，公常忽忽不乐，时至独乐园，于读书堂危坐终日。常作小诗，隶书梁间云：「暂来还似客，归去不成家。」其回人简有云：「草妨步则薙之，木碍冠则芟之，其他任其自然，相与同生天地间，亦各欲遂其生耳。」可见公存心也。《道山清话》。</p></li>
<li><p><span id="宋轶二十-司马光-48"></span>
司马温公昔在西都，每复被独乐园，动輙经月。诸老时过之，间亦投壶，负者必为冷淘，然亦未尝置庖，特呼于市耳。会文潞公守洛，妓行春，日邀致公。一日自至独乐园，吏视公叹息，公怪而诘之，答曰：「方花木盛时，公一出数十日，不惟老却春色，亦不曾看一行书，可惜澜浪却相公也。」公深愧之，于是遣马还第，誓不复出。诸老争来邀公，必以园吏语谢之。《五总志》。《茶香室四钞》卷六。</p></li>
<li><p><span id="宋轶二十-司马光-49"></span>
司马温公既居洛，每对客赋诗谈文，或投壶以娱宾。公以旧格不合礼意，更定新格。以为倾邪险诐，不足为善，而旧图反为奇箭，多与之算，如倚竿带剑之类，今皆废其算以罚之。颠倒反复，恶之大者，奈何以为上，如倒中之类。今当尽废壶中算，以明逆顺。大底以精密者为上，偶中者为下，使夫用机徼幸者无所措手。此足以见公之志，虽嬉戏之间，亦不忘于正也。《渑水燕谈录》卷八。</p></li>
<li><p><span id="宋轶二十-司马光-50"></span>
〔司马温公〕乞判西京留司御史台，遂居洛，买园于尊贤坊，以独乐名之，始与伯温先君子康节游。尝曰：「某陕人，先生卫人，今同居洛，即乡人也。有如先生道学之尊，当以年德为贵，官职不足道也。」公一日著深衣，自崇德寺书局散步洛水堤上，因过康节天津之居，谒曰程秀才云。既见，温公也，问其故，公笑曰：「司马出程伯休父，故曰程。」留诗云：「拜罢归来抵寺居，解鞍纵马罢传呼。紫衣金带尽脱去，便是林间一野夫。」「草软波清沙路微，手笻杖著深衣。白鸥不信忘机久，见我犹穿岸柳飞。」康节和曰：「冠盖纷华塞九衢，声名相轧在前呼。独君都不将为事，始信人间有丈夫。」「风背河声近亦微，斜阳淡泊隔云衣。一双白鹭来烟外，将下沙头却背飞。」《邵氏闻见录》卷十八。《佩韦斋辑闻》卷一。《言行龟鉴》卷三。《尧山堂外纪》卷四十七。《宋诗纪事》卷十四。</p></li>
<li><p><span id="宋轶二十-司马光-51"></span>
〔司马温公〕尝问康节曰：「某何如人？」曰：「君实脚踏实地人也。」公深以为知言。……康节又曰：「君实九分人也。」其重之如此。《邵氏闻见录》卷十八。《宋名臣言行录》后集卷七。《言行龟鉴》卷三。</p></li>
<li><p><span id="宋轶二十-司马光-52"></span>
见邵雍<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81%E4%B9%9D.html#%E5%AE%8B%E8%BD%B6%E5%8D%81%E4%B9%9D-%E9%82%B5%E9%9B%8D-14">14</a>。</p></li>
<li><p><span id="宋轶二十-司马光-53"></span>
司马温公初居洛，问士于康节，对曰：「有尹材字处初、张云卿字伯纯、田述古字明之，三人皆贤俊。」处初、明之得进于温公门下，独伯纯未见。康节以问公，公曰：「处初、明之之贤如先生言。张君者或闻旅殡其父于和州，久不省，未敢与见。」康节曰：「张云卿可谓孝矣。云卿之父谪官死和州，贫不能归，因寓其丧。云卿奉其母归洛，贫甚。府尹哀之，俾为国子监说书，得月俸七千以养。若为和州一行，则罢俸数月，将饥其母矣。其故如此。」温公怅然曰：「某之听误矣。」伯纯自此亦从温公游。未几，伯纯之母死，徒步至和州迎父柩合葬。三君子既受知温公，公入相元祐，处初、明之以遗逸命，伯纯以累举特恩，同除学官。温公好贤下士，尊用康节之言如此。《邵氏闻见录》卷十九。</p></li>
<li><p><span id="宋轶二十-司马光-54"></span>
温公之任崇福，春夏多在洛，秋冬在夏县。每日与本县从学者十许人讲书，用一大竹筒，筒中贮竹签，上书学生姓名。讲后一日，即抽签令讲，讲不通则公微数责之。公每五日作一暖讲，一杯、一饭、一面、一肉、一菜而已。温公先陇在鸣条山，坟所有余庆寺。公一日省坟，止寺中。有父老五六辈上谒云：「欲献薄礼。」乃用瓦盆盛粟米饭，瓦罐盛菜羹，真饭土簋啜土铏也。公享之如太牢。既毕，复前启曰：「某等闻端明在县，日为诸生讲书，村人不及往听，今幸略说。」公即取纸笔，书《庶人》章讲之。既已，复前白曰：「自《天子》章以下各有《毛诗》两句，此独无有，何也？」公默然少许，谢曰：「某平生虑不及此，当思其所以奉答。」村父笑而去，每见人曰：「我讲书，曾难倒司马端明。」公闻之不介意。《嬾真子录》卷一。《却扫编》卷下。《吹剑录》。《东南纪闻》卷一。《何氏语林》卷三。</p></li>
<li><p><span id="宋轶二十-司马光-55"></span>
温公夏县私第在县宇之西北数十里，质朴而严洁。去市不远，如在山林中。厅事前有棣华斋，乃诸子弟肄业之所也。转斋而东有柳坞，水四环之，待月亭及竹阁西东水亭也。咸榭乃附县城为之，正对巫咸山。后有赐书阁，贮三朝所赐之书籍。诸处牓额，皆公染指书，其法以第二指尖抵第一指头，指头上节微屈，染墨书之，字亦尺许大。……园圃在宅之东，温公尝宿于阁下东畔小阁。侍吏惟一老仆，一更二点即令老仆先睡，看书至夜分，乃自掩火灭烛而睡。至五更初，公即自起，发烛点灯著述，夜夜如此。天明即入宅起居其兄，且或坐于床前，问劳说毕，即回阁下。《嬾真子录》卷五。</p></li>
<li><p><span id="宋轶二十-司马光-56"></span>
温公熙宁、元丰间尝往来于陕洛之间，从者财三两人，跨驴道上，人不知其温公也。每过州县，不使人知。一日，自洛趋陕，时陕守刘仲通，讳航，元城先生之父也，知公之来，使人迓之，公已从城外过天阳津矣。刘遽使以酒四樽遗之，公不受。来使告云：「若不受，必重得罪。」公不得已，受两壶。行三十里，至张店镇，乃古傅岩故地，于镇官处借人复还之。后因于陕之使宅建四公堂，谓召公、傅公、姚公、温公。《嬾真子录》卷二。</p></li>
<li><p><span id="宋轶二十-司马光-57"></span>
司马温公居洛时，往夏县展墓，省其兄朗中公，为其群从乡人说书讲学。或乘兴游荆、华诸山以归。多游寿安山，买屋甆窑畔，为休息之地。尝同范景仁过韩城，抵登封，憩峻极下院，登嵩顶，入崇福宫会善寺，由轘辕道至龙门，游广爱、奉先诸寺，上华严阁、千佛嵓，寻高公堂，渡潜溪，入广化寺，观唐郭汾阳铁像，涉伊水至香山皇龛，憩石楼，临八节滩，过白公影堂。凡所经从多有诗什，自作序曰《游山录》，士大夫争传之。公不喜肩舆，山中亦乘马，路险策杖以行，故嵩山题字曰：「登山有道：徐行则不困，措足于平稳之地则不跌，慎之哉！」其旨远矣。《邵氏闻见录》卷十一。《宋名臣言行录》后集卷七。《澄怀录》卷上。</p></li>
<li><p><span id="宋轶二十-司马光-58"></span>
司马温公优游洛中，不屑世务，弃物我，一穷通，自称曰齐物子。元丰中，秋与乐全子访亲洛汭，并辔过韩城，扺登封，憩峻极下院，趋嵩阳，造崇福宫、紫极观，至紫虚谷，寻会善寺，过轘辕，遽达西洛。少留广度寺，历龙门，至伊阳，以访奉先寺，登华严阁，观千佛岩，蹑山径，瞻高公真堂，步潜溪，还宝应，观文、富二公庵，之广化寺，拜汾阳祠。下涉伊水，登香山到白公影堂，诣黄龛院，倚石楼，临八节滩，还伊口。凡所经游，发为咏歌，归敍之以为《洛游录》，士大夫争传之。《渑水燕谈录》卷四。《宋朝事实类苑》卷四十一。《何氏语林》卷二十。《宋稗类钞》卷四。</p></li>
<li><p><span id="宋轶二十-司马光-59"></span>
宣和癸卯年，仆游嵩山峻极中院，法堂后檐壁间有诗四句云：「一团茅草乱蓬蓬，蓦地烧天蓦地空。争似满炉煨榾柮，慢腾腾地热烘烘。」字画极草草，其旁隶书四字云：「勿毁此诗。」寺僧指示仆曰：「此四字司马相公亲书也。」又于柱间大字隶书曰：「旦、光、颐来。」其上一字，公兄也；第三字，程正叔也。《彦周诗话》。《尧山堂外纪》卷四十七。</p></li>
<li><p><span id="宋轶二十-司马光-60"></span>
温公《嵩山题字》云：「登山有道，徐行则不困，措足于平稳之地则不跌，慎之哉。」又书曰：「光视地然后敢行，顿足然后敢立。」即题嵩山语而愈诚悫。盖公一举动，无时不存此意。《爱日斋丛钞》卷二。</p></li>
<li><p><span id="宋轶二十-司马光-61"></span>
司马温公闲居西京，一日令老兵卖所乘马，嘱云：「此马夏月有肺病，若售者，先语之。」老兵窃笑其拙，不知其用心也。《萍洲可谈》卷三。</p></li>
<li><p><span id="宋轶二十-司马光-62"></span>
蜀公与温公同游嵩山，各茶以行。温公以纸为贴，蜀公用小黑木合子盛之。温公见之，惊曰：「景仁乃有茶器也。」蜀公闻其言，留合与寺僧而去。后来士大夫茶器精丽，极世闲之工巧，而心犹未厌。《曲洧旧闻》卷三。《清波杂志》卷四。《贤弈编》卷一。《癸辛杂识》前集。《何氏语林》卷十九。《昨非庵日纂》二集卷九。《宋稗类钞》卷七。</p></li>
<li><p><span id="宋轶二十-司马光-63"></span>
范丞相、司马太师俱以闲官居洛中。余时待次洛下，一日，春寒中谒之。先见温公，时寒甚，天欲雪，温公命至一小书室中坐，对谈久之，炉不设火。语移时，主人设粟汤一杯而退。后至留司御史台见范公，才见主人，便言天寒远来不易，趣命温酒，大杯满釂三杯而去。《明道杂志》。《何氏语林》卷十一。《宋稗类钞》卷四。</p></li>
<li><p><span id="宋轶二十-司马光-64"></span>
见富弼<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81-1.html#%E5%AE%8B%E8%BD%B6%E5%8D%81-%E5%AF%8C%E5%BC%BC-67">67</a>。</p></li>
<li><p><span id="宋轶二十-司马光-65"></span>
司马温公在洛阳闲居时，上元节，夫人欲出看灯，公曰：「家中点灯，何必出看？」夫人曰：「兼欲看游人。」公曰：「某是鬼耶！」《轩渠录》。《柳亭诗话》卷二十。</p></li>
<li><p><span id="宋轶二十-司马光-66"></span>
元丰初，官制将行。裕陵以图子示宰执，于御史中丞、执政位牌上贴司马温公姓名，又于中书舍人、翰林学士位牌上贴东坡姓名，其余与新政不合者亦各有攸处。仍宣谕曰：「此诸人虽前此立朝议论不同，然各行其所学，皆是忠于朝廷也。安可尽废！」王禹玉曰：「领德音。」蔡持正既下殿，谓同列曰：「此事乌可？须作死马医始得。」其后上每问及，但云：「臣等方商量进拟。」未几宫车晏驾，而裕陵之美意卒不能行。《曲洧旧闻》卷二。</p></li>
<li><p><span id="宋轶二十-司马光-67"></span>
元丰间，神庙尝称温公于辅臣云：「司马光只是待做严子陵，他那里肯做事。」《东莱吕紫微师友杂志》。</p></li>
<li><p><span id="宋轶二十-司马光-68"></span>
司马文正公在洛下，与诸故老时游集，相约酒行、果实、食品皆不得过五，谓之真率会。《石林避暑录话》卷二。《剡溪野语》。</p></li>
<li><p><span id="宋轶二十-司马光-69"></span>
洛中尚齿会，起于唐白乐天，至本朝君实亦居洛中，遂继为之，谓之真率会。好事者写成图，传于世，所谓「九老图」者也。……《温公集》云：「三月二十六日作真率会，伯康与君从七十八岁，安之七十七岁，正叔七十四岁，不疑七十三岁，叔达七十岁，光六十五岁，合五百一十五岁，用安之韵，招诸子西园为会，云：『榆钱零乱柳花飞，枝上红英渐渐稀。莫厌啣杯不虚日，须知共力惜春晖。真率春来频宴集，不过东里只西家。小园容易邀佳客，馔具虽无已有花。』」《会约》云：「一，序齿不序官；一，为具务简素；一，朝夕食不过五味；一，菜果脯醢之类各不过三十器；一，酒巡无算，深浅自斟，主人不劝，客亦不辞，逐巡无下酒时，作菜羹不禁；一，召客共作一简，客注可否于字下，不别作简，或因事分简者听；一，会中早赴不待促；一，违约者每事罚一巨觥。」而七人合五百一十五岁，再成诗，用前韵云：「七人五百有余岁，同醉花前今古稀。走马鬬鸡非我事，纻衣丝发且相晖。」「经春无事连翩醉，彼此往来能几家。切莫辞斟十分酒，尽教人笑满头花。」真率会中止有七人，而《九老图像》有九人，不知彼二人者果何人。《苕溪渔隐丛话》后集卷二十二。</p></li>
<li><p><span id="宋轶二十-司马光-70"></span>
〔温公〕请西京留台闲局，许之。优游多暇，访求河南境内佳山水处，凡目之所观，足之所历，穷尽幽胜之趣。十数年间，倦于登览，于是乃与楚政叔通议、王安之朝议耆老六七人，时相与会于城中之名园古寺，且为之约，果实不过三品，肴膳不过五品，酒则无算，以为俭则易供，简则易继也。命之曰真率会。文潞公时以太尉守洛，求欲附名于其间，温公不许，为其贵显勿纳也。一日，潞公伺其为会，戒中厨具盛馔，直往造焉。温公笑而延之，戏曰：「俗却此会矣。」相与欢饮，夜分而散，亦一时之盛事也。后温公语人曰：「吾知不合放此人入来。」《侍讲日记》。《吕氏杂记》卷下。</p></li>
<li><p><span id="宋轶二十-司马光-71"></span>
见文彦博<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81%E4%BA%8C.html#%E5%AE%8B%E8%BD%B6%E5%8D%81%E4%BA%8C-%E6%96%87%E5%BD%A6%E5%8D%9A-46">46</a>。</p></li>
<li><p><span id="宋轶二十-司马光-72"></span>
文潞公守洛，富郑公致仕，司马温公宫祠，范蜀公自许下来，同过郡会。出四玉杯劝酒，官妓不谨，碎其一。潞公将治之，温公请书牍尾云：「玉爵弗挥，典礼虽闻于往记；彩云易散，过差可恕于斯人。」潞公乃笑而释之。《诗话总龟》后集卷四十八引《东皋杂录》。《尧山堂外记》卷四十七。《何氏语林》卷十九。</p></li>
<li><p><span id="宋轶二十-司马光-73"></span>
人传温公家旧有琉璃盏，为官奴所碎，洛尹怒，令纠录听温公区处。公判云：「玉爵弗挥，典礼虽闻于往记；彩云易散，过差宜恕于斯人。」《彦周诗话》。</p></li>
<li><p><span id="宋轶二十-司马光-74"></span>
熙宁、元丰间，士大夫论天下贤者，必曰君实、景仁。其道德风流，足以师表当世；其议论可否，足以荣辱天下。二公盖相得欢甚，皆自以为莫及，曰「吾与子生同志，死当同传」。而天下之人亦无敢优劣之者。二公既约更相为传，而后死者则志其墓。……君实尝谓人曰：「吾与景仁，兄弟也，但姓不同耳。」《自警编》卷四。《言行龟鉴》卷三。</p></li>
<li><p><span id="宋轶二十-司马光-75"></span>
司马文正公以高才全德，大得中外之望，士大夫识与不识，称之曰君实，下至闾阎匹夫匹妇，莫不能道司马。故公之退十有余年，而天下之人日冀其复用于朝。熙宁末，余夜宿青州北淄河马铺，晨起行，见村民百余人，欢呼踊跃，自北而南。余惊问之，皆曰：「传司马为宰相矣。」余以为虽出于野人妄传，亦其情之所素欲也。故子瞻为公《独乐园》诗曰：「先生独何事，四海望陶冶。儿童诵君实，走卒知司马。」《渑水燕谈录》卷二。《宋朝事实类苑》卷八。《宋诗纪事》卷十四。</p></li>
<li><p><span id="宋轶二十-司马光-76"></span>
司马温公忠厚正直，出于天性，终始一节，故得天下之望。居洛十五年，天下之人，日望以为相。神宗上仙，公赴阙哭临，卫士见公，皆以手加额曰「司马相公」也。民遮道曰：「无归洛，留相天子，活百姓。」所在数千人观之。公惧，径归。诏除知陈州，过阙，留拜门下侍郎，遂为左仆射。及薨，京师民刻画其像，家置一本，四方争购之，画工有致富者。《渑水燕谈录》卷二。《名贤氏族言行类稿》卷五十四。《自警编》卷六。</p></li>
<li><p><span id="宋轶二十-司马光-77"></span>
司马温公元丰末来京师，都人叠足聚观，即以相公目之，马至于不能行。谒时相于私第，市人登树骑屋窥瞰。人或止之，曰：「吾非望而君，所愿识者司马相公之风采耳！」呵叱不退，屋瓦为之碎，树枝为之折。一时得人之心如此。《挥麈后录》卷六。《云谷杂纪》卷三。《疑耀》卷二。</p></li>
<li><p><span id="宋轶二十-司马光-78"></span>
元丰之末，盗贼蜂起，闻司马温公入相，众皆尽散。《风月堂诗话》卷下。</p></li>
<li><p><span id="宋轶二十-司马光-79"></span>
辽人、夏人遣使入朝与吾使至敌中者，敌必问司马公起居。及为相，辽人敕其边吏曰：「中国相司马矣。」《自警编》卷六。</p></li>
<li><p><span id="宋轶二十-司马光-80"></span>
司马温公自与王荆公论不合，不拜枢密副使，退居西洛，负天下重望十五年矣。故哲宗即位，宣仁太后同听政，首起公为宰相，其于政事不容有回忌也，故公取其害民之尤甚者罢之。王荆公尝有恙，叹曰：「终始谓新法为不便者，独司马君实耳。」盖知其贤而不敢怨也。或谓公曰：「元丰旧臣如章惇、吕惠卿辈皆小人，它日有以父子之义闻上，则朋党之祸作矣，不可不惧。」公正色曰：「天若祚宋，当无此事。」遂改之不疑。《邵氏闻见录》卷十一。</p></li>
<li><p><span id="宋轶二十-司马光-81"></span>
温公大更法令，钦之、子瞻密言宜虑后患，温公起立拱手，厉声曰：「天若祚宋，必无此事。」二人语塞而去。方其病也，犹肩舆见吕申公，议改都省。临终，床箦萧然，惟枕间有役书一卷。故公为挽词云：「漏残余一榻，曾不为黄金。」《孙公谈圃》卷上。</p></li>
<li><p><span id="宋轶二十-司马光-82"></span>
司马温公作相，以李公择为户部。公择文士，少吏才，人多讶之。公曰：「方天下意朝廷急于利。举此人为户部，使天下知朝廷之意，且息贪吏望风掊刻之心也。」《晁氏客语》。《能改斋漫录》卷十三。</p></li>
<li><p><span id="宋轶二十-司马光-83"></span>
元祐初，司马温公辅政，是岁天下断死罪凡十人。其后二吕继之，岁常数倍。此岂人力所能胜邪！《后山谈丛》卷四。</p></li>
<li><p><span id="宋轶二十-司马光-84"></span>
一老堂吏言，司马文正在朝堂处置常程事宜，有寻常处忽发一事，便令人心服。《步里客谈》卷上。</p></li>
<li><p><span id="宋轶二十-司马光-85"></span>
司马光为相，每询士大夫私计足否。人怪而问之，光曰：「傥衣食不足，安肯为朝廷而轻去就耶！」《自警编》卷五。《吹剑三录》。《读书镜》卷四。</p></li>
<li><p><span id="宋轶二十-司马光-86"></span>
司马温公在政府，每过潞公第，时潞公有门僧乞换道流，因缓颊言之。温公愕然，曰：「吾辈国之大臣，一言一行，四方风俗所系。此僧既不能终于释，岂能终于道，来即诛之。」僧闻即遁。《可书》。《爱日斋丛钞》卷一。</p></li>
<li><p><span id="宋轶二十-司马光-87"></span>
温公在相位，韩持国为门下侍郎。二公旧交相厚，温公避父之讳，每呼持国为秉国。有武人陈状省中，词色颇厉。持国叱之曰：「大臣在此，不得无礼。」温公作皇恐状曰：「吾曹叨居重位，覆𫗧是虞，讵可以大臣自居邪！秉国此言失矣，非所望也。」持国愧叹久之。《挥麈后录》卷六。</p></li>
<li><p><span id="宋轶二十-司马光-88"></span>
东都曹生言：「范右相既贵，接亲旧情礼如故，他亦不改，世未有也。然体面肥白洁泽，岂其胸中亦以为乐邪？惟司马温公枯瘦自如，岂非不以富贵动其心邪！」《后山谈丛》卷一。</p></li>
<li><p><span id="宋轶二十-司马光-89"></span>
见苏轼<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E4%BA%8C.html#%E5%AE%8B%E8%BD%B6%E4%BA%8C%E5%8D%81%E4%BA%8C-%E8%8B%8F%E8%BD%BC-161">161</a>。</p></li>
<li><p><span id="宋轶二十-司马光-90"></span>
见苏轼<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E4%BA%8C.html#%E5%AE%8B%E8%BD%B6%E4%BA%8C%E5%8D%81%E4%BA%8C-%E8%8B%8F%E8%BD%BC-162">162</a>。</p></li>
<li><p><span id="宋轶二十-司马光-91"></span>
见王安石<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81%E5%85%AD.html#%E5%AE%8B%E8%BD%B6%E5%8D%81%E5%85%AD-%E7%8E%8B%E5%AE%89%E7%9F%B3-168">168</a>。</p></li>
<li><p><span id="宋轶二十-司马光-92"></span>
司马温公疾作二十八日，执政往问，嘱之曰：「某有数劄子，切为留意，若不蒙施行，光死不瞑目。」至死，神爽不乱，气羸不食累日。因如厕努气，少顷而逝。《月河所闻集》。</p></li>
<li><p><span id="宋轶二十-司马光-93"></span>
〔司马温公〕薨，京师之民罢市而往吊，鬻衣以致奠。巷哭以过车者，盖以千万数。上命户部侍郎赵瞻、内侍省押班冯宗道护其丧归葬。瞻等还言：「民哭公哀甚，如哭其私亲。」四方来会葬者盖数万人，而岭南封州父老相率致祭，且作佛事以荐公者，其词尤哀。炷香于首顶以送公葬者，九百余人。京师民画其像，刻印鬻之，家置一本，饮食必祀焉。四方皆遣人购之京师，时画工有致富者。《云谷杂纪》卷三。《名贤氏族言行类稿》卷五十四。《疑耀》卷二。</p></li>
<li><p><span id="宋轶二十-司马光-94"></span>
绍圣间，朝廷贬责元祐大臣及禁毁元祐学术文字。有言司马温公《神道碑》乃苏轼撰述，合行除毁。于是州牒巡尉，毁拆碑楼及碎碑。张山人闻之曰：「不须如此行遣，只消令山人带一个玉册官，去碑额上添镌两个不合字，便了也。」碑额本云「忠清粹德之碑」云。《春渚纪闻》卷五。</p></li>
<li><p><span id="宋轶二十-司马光-95"></span>
司马温公隧牌，赐名清忠粹德。绍圣初，毁磨之际，大风走石。群吏莫敢近，独一匠氏挥斤而击，未尽碎，忽仆于碑下而死。《孙公谈圃》卷上。《行营杂录》。《尧山堂外纪》卷四十七。《宋稗类钞》卷六。</p></li>
<li><p><span id="宋轶二十-司马光-96"></span>
司马温公之葬也，敕苏子瞻为文，御笔题曰「清忠粹德之碑」。至党祸作，仆其碑。有杏生于断碑之罅，盘屈偃盖，拥其龟趺。金皇统间，夏邑令建祠。入元凡二百余年，白云先生家与之隣，益加封殖，绘图传之。《涌幢小品》卷十五。</p></li>
<li><p><span id="宋轶二十-司马光-97"></span>
司马温公曾字公实，见瞿耆年《籀史》注。《茶香室丛钞》卷二引《摊饭续谈》。</p></li>
<li><p><span id="宋轶二十-司马光-98"></span>
〔夏县〕有涑水，故温公号涑水先生。《嬾真子录》卷四。</p></li>
<li><p><span id="宋轶二十-司马光-99"></span>
涑水先生一私印，曰「程伯休甫之后」，盖出于《司马迁传》。《嬾真子录》卷四。</p></li>
<li><p><span id="宋轶二十-司马光-100"></span>
温公每至夜，辄焚香告天地曰：「司马光今日不作欺心事。」《北窗炙輠录》卷下。</p></li>
<li><p><span id="宋轶二十-司马光-101"></span>
君实尝患思虑纷乱，有时中夜而作，达旦不寐，可谓良自苦。《二程遗书》卷二上。</p></li>
<li><p><span id="宋轶二十-司马光-102"></span>
司马温公平生用心甚苦，每患无著心处，明道、伊川叹其未止。一日，温公谓明道：「某近日有个著心处，甚安。」明道曰：「何谓也？」温公曰：「只有一个中字，著心于中，甚觉安乐。」明道举似伊川，伊川曰：「司马端明却只是拣得一个好字，却不如只教他常把一串念珠，却似省力。」《二程外书》卷十二。</p></li>
<li><p><span id="宋轶二十-司马光-103"></span>
见欧阳修<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81%E5%9B%9B.html#%E5%AE%8B%E8%BD%B6%E5%8D%81%E5%9B%9B-%E6%AC%A7%E9%98%B3%E4%BF%AE-155">155</a>。</p></li>
<li><p><span id="宋轶二十-司马光-104"></span>
南屏山兴教寺磨崖《家人卦》、《中庸》、《大学》篇，司马公书，《新图经》不载。钱唐自五季以来，无干戈之祸，其民富丽，多淫靡之尚，其于斋家之道或缺焉，故司马书此以助风教，非偶然为之也。《四朝闻见录》甲集。</p></li>
<li><p><span id="宋轶二十-司马光-105"></span>
司马温公，当世大儒，博学无所不通。虽已贵显，而刻苦记览，甚于韦布。尝为某言：「学者读书，少能自第一卷读至卷末，往往或从中，或从末，随意读起，又多不能终篇。光性最专，犹尝患如此。」《明道杂志》。</p></li>
<li><p><span id="宋轶二十-司马光-106"></span>
公与其兄伯康友爱尤笃。伯康年将八十，公奉之如严父，保之如婴儿。每食少顷，则问曰：「得无饥乎？」天少冷，则拊其背曰：「衣得无薄乎？」《宋名臣言行录》后集卷七。《自警编》卷三。</p></li>
<li><p><span id="宋轶二十-司马光-107"></span>
司马温公有一仆，每呼君实「秀才」，苏子瞻教之称君实「相公」。公闻，讯之，曰：「苏学士教我。」公叹曰：「我有一仆，被苏子瞻教坏了。」《东山谈苑》卷二。《南村辍耕录》卷七。</p></li>
<li><p><span id="宋轶二十-司马光-108"></span>
司马公自在台阁时，不送门状，曰：「不诚之事，不可为之。」《癸辛杂识》前集。《何氏语林》卷十三。</p></li>
<li><p><span id="宋轶二十-司马光-109"></span>
司马温公尝手书其所荐朝士为一册，隶其卷端曰「举贤才」。此纸百年前尚在人间，夷考其人，失之者十不一二。《水东日记》卷七。</p></li>
<li><p><span id="宋轶二十-司马光-110"></span>
司马文正对宾客，无问贤愚长幼，悉以疑事问之。有草簿数枚，常致坐间，苟有可取，随手记录，或对客即书，率以为常。其书事皆真谨，公见时，已有三十余簿。《仕学规范》卷二引《元城谭录》。《言行龟鉴》卷一。</p></li>
<li><p><span id="宋轶二十-司马光-111"></span>
国朝帽而不巾，燕居虽披袄，亦帽，否则小冠。宣政间，人君始巾。在元祐间，独司马温公、伊川先生以孱弱恶风，始裁皂䌷包首，当时祇谓之「温公帽」、「伊川帽」，亦未有巾之名。《云麓漫钞》卷四。</p></li>
<li><p><span id="宋轶二十-司马光-112"></span>
温公退休之暇，筇为招提之游。其寺之下有峻岭焉，公登是岭，见二人坐于石上，扬然自得，公亦憩于其旁。忽闻二人联句，公不觉微笑，二人尤轻视之。乃言曰：「公亦能诗乎？可联两句。」温公曰：「一上一上又一上，看看行到岭头上。」二人大笑。少顷，公曰：「诗犹未就。」再吟两句曰：「乾坤只在掌拏中，四海五湖归一望。」二人相视大惊，知其为大贤，乃长揖而退。《新编醉翁谈录》卷一。</p></li>
<li><p><span id="宋轶二十-司马光-113"></span>
洪觉范云：司马温公无所嗜好，独蓄墨数百斤。或以为言，公曰：「吾欲子孙知吾所用此物何为也。」《研北杂志》卷下。《昨非庵日纂》二集卷五。</p></li>
<li><p><span id="宋轶二十-司马光-114"></span>
司马温公与苏子瞻论茶、墨俱香云：「茶与墨者正相反。茶欲白，墨欲黑；茶欲重，墨欲轻；茶欲新，墨欲陈。」苏曰：「奇茶妙墨俱香，是其德同也；皆坚，是其操同也。譬如贤人君子，黔晳美恶之不同，其德操一也。」公笑以为然。《高斋漫录》。</p></li>
<li><p><span id="宋轶二十-司马光-115"></span>
刘元城《语录》凡引司马温公，则不著姓名，必曰老先生。刘过《上周益公》诗云：「昌黎前进士，司马老先生。」《陔余丛考》卷三十七。</p></li>
<li><p><span id="宋轶二十-司马光-116"></span>
绍圣、元符之间，有马从一者，监南京排岸司。适漕使至，随众迎谒。漕一见怒甚，即叱之曰：「闻汝不职，未欲按汝，何以不亟去？尚敢来见我耶！」从一皇恐，自陈湖湘人，迎亲窃禄，求哀不已。漕察其语南音也，乃稍霁威云：「湖南亦有司马氏乎？」从一答曰：「某姓马，监排岸司耳。」漕乃微笑曰：「然则勉力职事可也。」初盖误认为温公族人，故欲害之。自是从一刺谒，但称监南京排岸而已。传者皆以为笑。《老学庵笔记》卷十。《何氏语林》卷三十。</p></li>
<li><p><span id="宋轶二十-司马光-117"></span>
坡公《独乐园》诗云：「儿童诵君实，走卒知司马。」京师之贪污不才者，人皆指笑之曰：「你好个司马家。」文潞公留守北京日，尝遣人入辽侦事。回见辽主大宴群臣，伶人剧戏作衣冠者，见物必攫取怀之。有从其后以物仆之，云：「汝司马端明邪？」是虽夷狄亦知之，岂止儿童走卒哉！宣和间，徽宗与蔡攸辈在禁中自为优戏，上作参军趋出。攸戏上曰：「陛下好个神宗皇帝。」上以杖鞭之云：「你也好个司马丞相。」是知公论在人心，有不容泯者如此。《齐东野语》卷二十。</p></li>
<li><p><span id="宋轶二十-司马光-118"></span>
金人入洛，禁勿犯司马光宅。张商英辈乃欲发其棺。《蓉塘诗话》卷十二。《古事比》卷五十二。</p></li>
<li><p><span id="宋轶二十-司马光-119"></span>
金人入汴，驻青城，索监书藏经，如《资治通鉴》，苏、黄文集之属，皆指名取索。当时朝廷行下诸路，尽毁坡、谷著作，奸党傅会，至欲焚《资治通鉴》。赖有神宗御制序文，不敢毁，而敌国之敬重顾如此。《宋诗纪事》卷十四引《孤臣泣血录》。</p></li>
</ol>
</div>
<div id="司马池" class="section level2">
<h2>
<span class="header-section-number">30.2</span> 司马池<a class="anchor" aria-label="anchor" href="#%E5%8F%B8%E9%A9%AC%E6%B1%A0"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十-司马池-1"></span>
温公之父天章公，生于秋浦，故名池。从子校理公，生于乡中，名里。天章长子以三月一日生，名旦。后守宛陵，生仲子，名宣。晚守浮光，得温公，名光。《挥麈录》卷四。《茶香室三钞》卷八。</p></li>
<li><p><span id="宋轶二十-司马池-2"></span>
〔司马池〕将入试殿廷，一日心动不能寐，曰：「吾母素多疾，能无恙否？」及至内门，徘徊不能入，盖母亡，为友人所匿也。因语其友，而友止告以闻有疾。池遂号恸而归。《东都事略》卷六十。《名贤氏族言行类稿》卷五十四。</p></li>
<li><p><span id="宋轶二十-司马池-3"></span>
司马待制池，历睦州建德、益州郫县尉。蜀人妄言戍兵叛，又传蛮人将入寇，富室急瘗金玉逃山谷间。县令闾丘梦松假他事上府，主簿称疾不出。池摄县事，会上元，乃张灯作乐，纵民游观，凡三夕，民心遂安。《仕学规范》卷十五引《仁宗朝名臣传》。</p></li>
<li><p><span id="宋轶二十-司马池-4"></span>
古之石刻存于今者，惟《石鼓》也。本露出于野，司马池待制知凤翔府日，辇置于府学之门庑下，外以木棂护之。《墨客挥犀》卷八。</p></li>
<li><p><span id="宋轶二十-司马池-5"></span>
司马待制池，温公父也，知杭州。转运使江钧、张从革恶池，摭其所决事十余条奏，降知虢州。初转运使既以奏池，而会吏有盗官银器，系州狱，且自陈为钧尝私厨，出所费过半。又越州通判，私载物犯税，而实从革使之。因遣人私请曰：「幸怜赦之。」或谓池独能忍也。池卒不较，人以长厚称之。《厚德录》卷三。《清波别志》卷中。</p></li>
</ol>
</div>
<div id="司马康" class="section level2">
<h2>
<span class="header-section-number">30.3</span> 司马康<a class="anchor" aria-label="anchor" href="#%E5%8F%B8%E9%A9%AC%E5%BA%B7"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十-司马康-1"></span>
〔温〕公无子，以族人之子康为嗣。康字公休，其贤似公，识者谓天故生之也。公休与伯温交游益厚。公薨，公休免丧。元祐间方欲大用，亦不幸，特赠谏议大夫。公休有子植，方数岁，公休素以属伯温。至范纯夫内翰辈皆曰：「将以成温公之后者，非伯温不可。」朝廷知之，伯温自长子县尉移西京国子监教授，俾植得以卒业，因经纪司马氏之家。植字子立，既长，其贤如公休，天下谓真温公门户中人也。亦蚤死，无子，温公之世遂绝。《邵氏闻见录》卷十八。</p></li>
<li><p><span id="宋轶二十-司马康-2"></span>
见蔡确<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81%E4%B8%83.html#%E5%AE%8B%E8%BD%B6%E5%8D%81%E4%B8%83-%E8%94%A1%E7%A1%AE-21">21</a>。</p></li>
</ol>
</div>
<div id="司马朴-司马通国" class="section level2">
<h2>
<span class="header-section-number">30.4</span> 司马朴　司马通国<a class="anchor" aria-label="anchor" href="#%E5%8F%B8%E9%A9%AC%E6%9C%B4-%E5%8F%B8%E9%A9%AC%E9%80%9A%E5%9B%BD"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十-司马朴-1"></span> <span id="宋轶二十-司马通国-1"></span>
崇宁中，方严党禁，凡系籍人子孙，不听仕宦及身至京畿。时司马朴文季，温公之姪孙，外祖乃范忠宣，又娶张芸叟之女。元祐年中受外家恩泽，世谓对佛杀了无罪也。《鸡肋编》卷中。</p></li>
<li><p><span id="宋轶二十-司马朴-2"></span> <span id="宋轶二十-司马通国-2"></span>
见张舜民<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E4%B8%80.html#%E5%AE%8B%E8%BD%B6%E4%BA%8C%E5%8D%81%E4%B8%80-%E5%BC%A0%E8%88%9C%E6%B0%91-18">18</a>。</p></li>
<li><p><span id="宋轶二十-司马朴-3"></span> <span id="宋轶二十-司马通国-3"></span>
金人……及立异姓，金人遂欲立司马朴。初，朴至金，贼问其姓名，朴云：「司马氏。」贼云：「得非司马相公之后乎？」朴曰：「乃朴之祖。」贼曰：「使司马相公在朝，我亦不敢至城下。」及欲立朴，曰：「吾祖有大功德于前朝，朴不才，误蒙朝廷任使，安可作此以累吾祖之德？朴有死而已。」遂立张邦昌。《三朝北盟会编》卷九十六。</p></li>
<li><p><span id="宋轶二十-司马朴-4"></span> <span id="宋轶二十-司马通国-4"></span>
司马侍郎朴陷虏后，妾生一子于燕，名之曰通国，实取苏武胡妇所生子之名名之，而国史不书，其家亦讳之。《老学庵笔记》卷十。</p></li>
<li><p><span id="宋轶二十-司马朴-5"></span> <span id="宋轶二十-司马通国-5"></span>
司马池之后朴，字文秀，借兵部侍郎使金。金丞相、燕国王完颜宗干见而异之，因授以尚书右丞。朴不屈，然犹纵其出入敌中，生子名通国，字武子，盖本苏武之义。通国有大志，尝结北方之豪韩玉举事，皆未得要领。绍兴初，玉挈家以南，授京秩江淮都督府计议军事，其兄璘犹在敌中，以弟故与通国善。癸未九月，都督魏公遣张虬、侯泽往大梁伺璘。璘因以扇赠玉诗云：「雝雝鸣雁落江滨，梦里年来相见频。吟尽楚词招不得，夕阳愁杀倚楼人。」魏公见此诗，于甲申岁春，复遣侯泽往大梁讽通国、璘等。行至亳州，为逻者所获。通国、璘与尝所与交聂山三百余口，同日遇害，是岁三月十六日也。《四朝闻见录》丙集。</p></li>
</ol>
</div>
<div id="司马先" class="section level2">
<h2>
<span class="header-section-number">30.5</span> 司马先<a class="anchor" aria-label="anchor" href="#%E5%8F%B8%E9%A9%AC%E5%85%88"><i class="fas fa-link"></i></a>
</h2>
<ol style="list-style-type: decimal">
<li>
<span id="宋轶二十-司马先-1"></span>
蜀人司马先，元祐中为荣州曹官。自云以温公之故，每监司到，彼独后去而不得汤饮。盖众客旅进退，必特留问其家世。知非丞相昆弟，则不复延坐，遂趋而出也。《鸡肋编》卷下。</li>
</ol>
</div>
<div id="吕公弼" class="section level2">
<h2>
<span class="header-section-number">30.6</span> 吕公弼<a class="anchor" aria-label="anchor" href="#%E5%90%95%E5%85%AC%E5%BC%BC"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十-吕公弼-1"></span>
吕枢密公弼，丞相申公之次子。始秦国妊娠而疾，将去之，命医工陈逊煮药。时方初夜，逮药将熟已二鼓，坐而假寐。忽然鼎覆，取诸药品差锉末再煮之。俄以严鼓，不觉再覆。既而又煮，而加火焉。困甚，就榻，梦一神人，披黄金甲，持剑叱陈曰：「在胞者，本朝宰相也。汝何等人，敢以毒药加害？」陈恐栗而寤，遂以所梦洎复鼎事白于秦国，曰：「在孕者贵人也，虽疾，当无所损。」其后生宝臣。《括异志》卷一。《孔氏谈苑》卷四。参见吕公著<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81.html#%E5%AE%8B%E8%BD%B6%E4%BA%8C%E5%8D%81-%E5%90%95%E5%85%AC%E8%91%97-1">1</a>。</p></li>
<li><p><span id="宋轶二十-吕公弼-2"></span>
国朝旧制，父子兄弟及亲近之在两府者，与侍从执政之官，必相回避。熙宁初，吕公弼为枢密，其弟公著除御史中丞，制曰：「久欲登于近用，尚有避于当途。」公弼闻之，义不能安，遂乞罢枢府，久之，以观文殿学士知并州。《东轩笔录》卷五。《宋朝事实类苑》卷二十八。</p></li>
</ol>
</div>
<div id="吕公著" class="section level2">
<h2>
<span class="header-section-number">30.7</span> 吕公著<a class="anchor" aria-label="anchor" href="#%E5%90%95%E5%85%AC%E8%91%97"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十-吕公著-1"></span>
吕夷简娶马尚书女，居父丧起复，又有国丧。夫人妊身，吕公患之，令饮药去之，躬煮药，三次触飜。见梦云：「所孕贵人也，不可去。」遂止，即今左丞晦叔也。《月河所闻集》。参见吕公弼<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81.html#%E5%AE%8B%E8%BD%B6%E4%BA%8C%E5%8D%81-%E5%90%95%E5%85%AC%E5%BC%BC-1">1</a>。</p></li>
<li><p><span id="宋轶二十-吕公著-2"></span>
正献公幼时，未尝博戏。人或问其故，公曰：「取之伤廉，与之伤义。」《童蒙训》卷上。</p></li>
<li><p><span id="宋轶二十-吕公著-3"></span>
见吕夷简<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B9%9D-1.html#%E5%AE%8B%E8%BD%B6%E4%B9%9D-%E5%90%95%E5%A4%B7%E7%AE%80-51">51</a>。</p></li>
<li><p><span id="宋轶二十-吕公著-4"></span>
吕申公公著当文靖秉政时，自书铺中投应举家状，敝衣蹇驴，谦退如寒素，见者虽爱其容止，亦不异也。既去，问书铺家，知是吕廷评，乃始惊叹。《曲洧旧闻》卷四。《何氏语林》卷三。《昨非庵日纂》二集卷九。</p></li>
<li><p><span id="宋轶二十-吕公著-5"></span>
吕正献公公著，年三十余，通判颍州，已有重名。范文正知青州，过颍，来汶谒公，呼公谓曰：「太博，近朱者赤，近墨者黑。欧阳永叔在此，太博宜近笔砚。」申国夫人在厅后，闻其语，以教荥阳公。《言行龟鉴》卷四。</p></li>
<li><p><span id="宋轶二十-吕公著-6"></span>
吕申公为颍州通判。欧公为守，素不以文靖为然，及与其子为僚，见其学识，已改观矣。时刘原甫、王深甫皆寓居都下，四人日相从，讲学为事，情好款密。一日，分题赋诗，申公得瘿木壶，其辞曰：「天地产众材，匠者谓之智。梁桷与楹杙，小大无有弃……」云云。欧公称赏，以为有宰相器。《南窗纪谈》。《竹庄诗话》卷十七。</p></li>
<li><p><span id="宋轶二十-吕公著-7"></span>
见王安石<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81%E5%85%AD.html#%E5%AE%8B%E8%BD%B6%E5%8D%81%E5%85%AD-%E7%8E%8B%E5%AE%89%E7%9F%B3-37">37</a>。</p></li>
<li><p><span id="宋轶二十-吕公著-8"></span>
吕晦叔、王介甫同为馆职，当时阁下皆知名士，每评论古今人物治乱，众人之论必止于介甫，介甫之论又为晦叔止也。一日论刘向当汉末言天下事反复不休，或以为知忠义，或以为不达时变，议未决。介甫来，众问之，介甫卒对曰：「刘向强聒人耳。」众意未满。晦叔来，又问之，则曰：「同姓之卿欤！」众乃服。《邵氏闻见录》卷十二。</p></li>
<li><p><span id="宋轶二十-吕公著-9"></span>
见司马光<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81.html#%E5%AE%8B%E8%BD%B6%E4%BA%8C%E5%8D%81-%E5%8F%B8%E9%A9%AC%E5%85%89-16">16</a>。</p></li>
<li><p><span id="宋轶二十-吕公著-10"></span>
吕正献公以翰林学士馆伴北使，虏颇桀黠，语屡及朝廷政事。公摘契丹隐密询之曰：「北朝尝试进士，出《圣心独悟赋》，赋无出处，何也？」虏使愕然语塞。《清波杂志》卷四。</p></li>
<li><p><span id="宋轶二十-吕公著-11"></span>
王荆公与吕申公素相厚，荆公尝曰：「吕十六不作相，天下不太平。」又曰：「晦叔作相，吾辈可以言仕矣。」其重之如此。议按举时，其论尚同。荆公荐申公为中丞，欲其为助，故申公初多举条例司人作台官。既而天下苦条例司之为民害，申公乃言新法不便。荆公怒其叛己，始有逐申公意矣。方其荐申公为中丞，其辞以谓有八元、八凯之贤，未半年，所论不同，复谓有驩兜、共工之奸，荆公之喜怒如此。初亦未有以罪申公也，会神宗语执政，吕公著尝言：「韩琦乞罢青苗钱，数为执事者所沮，将兴晋阳之甲以除君侧之恶。」荆公因用此为申公罪，除侍读学士，知颍州。宋次道当制辞，荆公使之明著其语，陈相旸叔以为不可，次道但云：「敷奏失实，援据非宜。」荆公怒，自改之曰：「比大臣之抗章，因便殿之与对。辄诬方镇，有除恶之谋；深骇予闻，无事理之实。」申公素谨密，实无此言。或云孙觉莘老尝为上言：「今藩镇大臣如此论列而遭挫折，若当唐末、五代之际，必有兴晋阳之甲以除君侧之恶者矣。」上已忘其人，但记美须，误以为申公也。熙宁四年，申公以提举嵩山崇福宫居洛，寓兴教僧舍。欲买宅，谋于康节先生。康节曰：「择地乎？」曰：「不。」「择材乎？」曰：「不。」康节曰：「公有宅矣。」未几，得地于白师子巷张文节相宅西，随高下为园宅，不甚宏壮。康节、温公、申公时相往来，申公寡言，见康节必从容终日，亦不过数言而已。一日，对康节长叹曰：「民不堪命矣。」时荆公用事，推行新法者皆新进险薄之士，天下骚然，申公所叹也。康节曰：「王介甫者远人，公与君实引荐至此，尚何言？」公作曰：「公著之罪也。」十年春，公起知河阳，河南尹贾公昌衡率温公、程伯淳饯于福先寺上东院，康节以疾不赴。明日，伯淳语康节曰：「君实与晦叔席上各辩论出处不已，某以诗解之曰：『二龙闲卧洛波清，几岁优游在洛城。愿得二公齐出处，一时同起为苍生。』」申公镇河阳岁除，召拜枢密副使。后以资政殿学士知定州，又以大学士知扬州。哲宗即位，拜左丞，迁门下侍郎，与温公并相元祐，如伯淳之诗云。《邵氏闻见录》卷十二。《宋名臣言行录》后集卷八。</p></li>
<li><p><span id="宋轶二十-吕公著-12"></span>
吕正献初喜邢恕，闻恕到京，访之旅邸中。《步里客谈》卷上。</p></li>
<li><p><span id="宋轶二十-吕公著-13"></span>
见韩琦<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81-1.html#%E5%AE%8B%E8%BD%B6%E5%8D%81-%E9%9F%A9%E7%90%A6-98">98</a>。</p></li>
<li><p><span id="宋轶二十-吕公著-14"></span>
见司马光<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81.html#%E5%AE%8B%E8%BD%B6%E4%BA%8C%E5%8D%81-%E5%8F%B8%E9%A9%AC%E5%85%89-35">35</a>。</p></li>
<li><p><span id="宋轶二十-吕公著-15"></span>
见富弼<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81-1.html#%E5%AE%8B%E8%BD%B6%E5%8D%81-%E5%AF%8C%E5%BC%BC-67">67</a>。</p></li>
<li><p><span id="宋轶二十-吕公著-16"></span>
初，公自河阳入觐，都人环观，相谓曰：「此公还朝，百姓之幸也。」至是士民相庆。既受命，出殿门，武夫卫卒皆欢抃咨叹。慈圣光献太后闻公进，尤喜曰：「积德之门也」。温公在洛，闻公登枢，以书遗都下友人曰：「晦叔进用，天下皆喜，以为治。」《宋名臣言行录》后集卷八引《家传》。</p></li>
<li><p><span id="宋轶二十-吕公著-17"></span>
冯当世、孙和甫、吕晦叔、薛师正同在枢府，三人屡于上前争论，晦叔独默不言。既而上顾问之，晦叔方为之开析可否，语简而当，上常纳之，三人亦不能违也。出则未尝语人。外皆讥晦叔循默，不副众望，晦叔亦不辨也，而同僚或为辨之。《涑水记闻》卷十四。《宋朝事实类苑》卷十七。《何氏语林》卷三。《昨非庵日纂》二集卷十二。</p></li>
<li><p><span id="宋轶二十-吕公著-18"></span>
正献吕公著，哲宗以迩英讲《论语》，终秩，赐燕。上手书唐人诗赐辅臣、讲读官人一篇。翌日，公入谢，因摘取《尚书》、《论语》、《孝经》要语以进曰：「此皆明白，切于治道，可以备翰墨挥染，亦日就月将之一助。」太皇太后谓执政曰：「吕相进《三经要语》，皇帝每书以省览，甚有益学问，与书唐人诗不类也。」《可书》。</p></li>
<li><p><span id="宋轶二十-吕公著-19"></span>
公在相位数年，常恐一善不进而未及用，即歉然见于色。神宗尝曰：「吕公著，人物权衡也。」《可书》。</p></li>
<li><p><span id="宋轶二十-吕公著-20"></span>
正献公广用当世贤士，人之有一善，无不用也。尝以数幅纸，书当世名士姓名，既而失之。后复见此纸，则所书人悉用之矣。《宋名臣言行录》后集卷八引《家传》，又《外集》卷六。</p></li>
<li><p><span id="宋轶二十-吕公著-21"></span>
吕正献作相及平章军国事时，于便坐接客，初惟一揖，即端坐自若，虽从官亦以次起白，及退，复起一揖，未尝离席。《老学庵笔记》卷七。</p></li>
<li><p><span id="宋轶二十-吕公著-22"></span>
曾肇子开修史，书吕文靖事，不少假借。元祐间，申公当国，或以为言，公不答，待子开如初。客以密问公者，公曰：「肇所职，万世之公也；人所言，吾家之私也。使肇所书非耶，天下自有公议。所书是耶，吾行其私，岂能使后世必信哉！」《曲洧旧闻》卷三。</p></li>
<li><p><span id="宋轶二十-吕公著-23"></span>
吕司空公著生重牙，亦异常人也。当元祐平章军国重事时，鲁公以待制从外镇罢，召过阙。吕司空邀鲁公诣东府，列诸子侍其右，而谓鲁公曰：「蔡君，公著阅人多矣，无如蔡君者，吾且谓人之不知也。」则以手自抚其座曰：「君他日必据此座，愿以子孙托也。」鲁公后每谓吾言，惜以党锢事愧不能力副其意者。及在博白，一日，吕公之孙切问来，因为道是，而切问曰：「顷鲁公居从班时，《祭司空公文》盖备之矣。」于是相与得申其契好。《铁围山丛谈》卷三。</p></li>
<li><p><span id="宋轶二十-吕公著-24"></span>
吕正献平章军国时，门下客因语次，或曰：「嘉问败坏家法可惜。」公不答，客愧而退。一客少留，曰：「司空尚能容吕惠卿，何况族党？此人妄意迎合，可恶也。」公又不答。既归，子弟请问二客之言如何，公亦不答。《老学庵笔记》卷二。《何氏语林》卷十四。《宋稗类钞》卷三。</p></li>
<li><p><span id="宋轶二十-吕公著-25"></span>
庆历二年十二月，诏拜吕文靖公司空、平章军国重事。元祐三年四月，正献公又以司空平章军国事，父子继以三公平章军国，古所未有也。《渑水燕谈录》卷二。《宋朝事实类苑》卷二十四。</p></li>
<li><p><span id="宋轶二十-吕公著-26"></span>
见苏轼<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E4%BA%8C.html#%E5%AE%8B%E8%BD%B6%E4%BA%8C%E5%8D%81%E4%BA%8C-%E8%8B%8F%E8%BD%BC-148">148</a>。</p></li>
<li><p><span id="宋轶二十-吕公著-27"></span>
今年上元，吕丞相夫人禁中侍宴，独以上相之夫人，得奉觞进于二圣。余执政命妇，则并立副阶上，北向罗拜。宴罢辞谢，皆登露台望拜，奉觞以进，颇战栗。宝慈曰：「夫人与吾年相若。」特命二女史扶拥，以示恩意。《师友谈记》。</p></li>
<li><p><span id="宋轶二十-吕公著-28"></span>
吕正献公平生未尝较曲直，闻谤未尝辨也。自少书座右曰：「不善加己，直为受之。」《自警编》卷一。《蓬窗日录》卷六。</p></li>
<li><p><span id="宋轶二十-吕公著-29"></span>
吕正献公至和中手书东汉延笃《与李文德书》于座右，又书古人诗「好衣不近节士体，粱谷似怕腹中书」两句于子舍屏风。《自警编》卷三。</p></li>
<li><p><span id="宋轶二十-吕公著-30"></span>
正献公每时节必问诸生有何进益。《童蒙训》卷上。</p></li>
<li><p><span id="宋轶二十-吕公著-31"></span>
张芸叟云：吕申公名知人，故多得于下僚。家有茶罗子，一金饰，一银，一棕榈。方接客，索银罗子，常客也；金罗子，禁近也；棕榈，则公辅必矣。家人常挨排于屏间以候之。申公，温公同时人，而待客茗饮之器顾饰以金银分等差，益知温公俭德，世无其比。《清波杂志》卷四。《何氏语林》卷十五。《宋稗类钞》卷三。</p></li>
<li><p><span id="宋轶二十-吕公著-32"></span>
公退寓陈、洛，僦舍不庇风雨。公默然一室，凝尘满席。及为三公居大府，亦然。《可书》。</p></li>
<li><p><span id="宋轶二十-吕公著-33"></span>
吕晦叔为中丞，一日，报在假，馆中诸公因问何事在假，时刘贡父在坐，忽大言：「今日必是一个十斋日。」盖指晦叔好佛也。《道山清话》。</p></li>
<li><p><span id="宋轶二十-吕公著-34"></span>
吕申公素喜释氏之学，及为相，务简静，罕与士大夫接，惟能谈禅者，多得从客。于是好进之徒往往幅巾道袍，日游禅寺，随僧斋粥，谈说理情，觊以自售，时人谓之「禅钻」云。《郤扫编》卷上。《何氏语林》卷三十。《书影》卷六。《香祖笔记》卷六。《宋稗类钞》卷六。</p></li>
<li><p><span id="宋轶二十-吕公著-35"></span>
公晚多读释氏书，益究禅理。温公博学有志行，而独不喜佛，公每劝其留意，且曰：「所谓佛，学者直贵其心术简要尔，非必事事服习，为方外人也。」《宋名臣言行录》后集卷八引《家传》。</p></li>
<li><p><span id="宋轶二十-吕公著-36"></span>
公居家，夏不排窗，不挥扇，冬不附火。一日盛夏，杨大夫瓌宝，字器之，将赴镇戎军倅，来辞。器之乃吕氏甥，公于西窗下烈日中，公裳对饮二杯，器之汗流浃背，公凝然不动。《宋名臣言行录》后集卷八引《杂志》。</p></li>
<li><p><span id="宋轶二十-吕公著-37"></span>
正献公简重清静，出于天性，冬月不附火，夏月不用扇，声色华耀，视之漠然也。范公内翰淳夫祖禹，实公之婿，性酷似公。《童蒙训》卷上。</p></li>
</ol>
</div>
<div id="吕希哲" class="section level2">
<h2>
<span class="header-section-number">30.8</span> 吕希哲<a class="anchor" aria-label="anchor" href="#%E5%90%95%E5%B8%8C%E5%93%B2"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十-吕希哲-1"></span>
〔正献公〕教公事事循规矩。甫十岁，祁寒暑雨，侍立终日，不命之坐，不敢坐也。日必冠带以见长者。平居，虽天甚热，在父母长者之侧，不得去巾袜、缚袴、衣服。唯谨行步出入，无得入茶肆、酒肆。市井里巷之语，郑、卫之音，未尝一经于耳。不正之书，非礼之色，未尝一接于目。……公尝言：「人生内无贤父兄，外无严师友，而能有成者，少矣。」《宋名臣言行录》后集卷八引《家传》。《宋稗类钞》卷四。</p></li>
<li><p><span id="宋轶二十-吕希哲-2"></span>
吕荥阳公希哲，字原明，从胡先生于太学，与伊川俱事先生，居并舍。公少伊川一二岁，察其学问渊源，非他人比，首以师礼事之。又与同舍黄公履、邢公恕相友善，一时之士，不远万里，皆来师之。学者相与，必称先生，不问可知为胡公弟子也。《言行龟鉴》卷一。</p></li>
<li><p><span id="宋轶二十-吕希哲-3"></span>
熙宁初，荥阳公监陈留税务。时汪辅之居陈留，恃才傲物，独敬重公。横渠先生闻之，语人云：「于蛮貊之邦，行矣。」《童蒙训》卷上。</p></li>
<li><p><span id="宋轶二十-吕希哲-4"></span>
荥阳公之监陈留税也，章枢密质夫楶知县事，雅敬爱公。一日，因语次暴陵折公，公不为动，质夫笑曰：「公诚厚德可服，某适来相试耳。」《童蒙训》卷上。</p></li>
<li><p><span id="宋轶二十-吕希哲-5"></span>
吕原明元祐间侍讲，大雪不罢讲。讲《孟子》，有感哲庙一笑，喜为二绝。云：「水晶宫殿玉花零，点缀宫槐卧素屏。特𠡠下帘延墨客，不因风雪废谈经。」其二曰：「强记师承道古先，无穷新意出陈编。一言有补天颜动，全胜三军贺凯还。」《晁氏客语》。《坚瓠丁集》卷二。《宋诗纪事》卷三十五。</p></li>
<li><p><span id="宋轶二十-吕希哲-6"></span>
公既除谏官，累辞未获。苏子瞻在迩英，戏谓公曰：「法筵龙象，当观第一义。」公笑而不答，退谓范淳甫曰：「若辞不获命，必以杨畏为首。」时畏方在言路，以险诈自任，颇为子瞻所厚，公故及之。《宋名臣言行录》后集卷八。</p></li>
<li><p><span id="宋轶二十-吕希哲-7"></span>
荥阳公绍圣中谪居历阳，闭户却扫，不交人物。尝有诗云：「老读文书兴易阑，须知养病不如闲。竹床瓦枕虚堂上，卧看江南雨外山。」《紫微诗话》。《宋诗纪事》卷三十五。</p></li>
<li><p><span id="宋轶二十-吕希哲-8"></span>
荥阳公晚年习静，虽惊恐颠沛，未尝少动。自历阳赴单守，过山阳渡桥，桥坏，轿人俱坠浮于水。而荥阳公安坐轿上，神色不动，从者有溺水者。时徐仲车先生年几七十矣，作《我敬》诗赠公曰：「我敬吕公，以其德齿。敬之爱之，何时已已。美哉吕公，文在其中。见乎外者，古人之风。惟贤有德，神相其祉。何以祝公，勿药有喜。」《伊洛渊源录》卷七。《童蒙训》卷上。《宋名臣言行录》后集卷八。《自警编》卷二。</p></li>
<li><p><span id="宋轶二十-吕希哲-9"></span>
崇宁初，荥阳公守曹州，陈无己以诗寄公云：「往时三吕共修途，拟上青云近玉除。中道勒同奔电足，今年还值迩英庐。纵谈尚记华严夜，枉道难随刺史车。遣兴宽为七字句，逢人聊代一行书。」绍圣初，荥阳公罢经筵，出舍城东华严寺，无己与晁伯禹载之、唐季实之问皆来访公。每晨兴，公未起，三人者皆揖于门外。及寝，公就枕，三人者皆揖于门外，如亲弟子云。《紫微诗话》。</p></li>
<li><p><span id="宋轶二十-吕希哲-10"></span>
崇宁初，荥阳公自曹州与相州太守刘寿臣唐老学士两易，会于滑州。滑守陈伯修师锡，殿院也，坐中有诗云：「金马旧游三学士，玉麟交政两诸侯。」盖记当时事也。《紫微诗话》。</p></li>
<li><p><span id="宋轶二十-吕希哲-11"></span>
吕侍讲希哲虽性至乐易，然未尝假人辞色，悦人以私。在邢州日，刘公安世适守潞州，邢、潞邻州也。公之子疑问，尝劝公与刘公书通勤恳，公曰：「吾素与刘往还不熟，今岂可先意相结，私相附托耶！」卒不与书。《伊洛渊源录》卷七。《言行龟鉴》卷三。</p></li>
<li><p><span id="宋轶二十-吕希哲-12"></span>
荥阳公为郡处，令公帑多畜鳆鱼诸干物，及笋干、蕈干以待宾客，以减鸡、鸭等生命也。《宋名臣言行录》后集卷八引《杂录》。《宋名臣言行录》外集卷六。《童蒙训》卷中。</p></li>
<li><p><span id="宋轶二十-吕希哲-13"></span>
公晚居宿州、真、扬间十余年，衣食不给，有至绝粮数日者。公处之宴然，静坐一室，家事一切不问，不以毫发事托州县。其在和州，尝作诗云：「除却借书沽酒外，更无一事扰公私。」闲居日读《易》一爻，徧考古今诸儒之说，默坐沈思，随事解释。夜则与子孙评论古今，商榷得失，久之方罢。《伊洛渊源录》卷七。《宋名臣言行录》后集卷八引《家传》。又《宋名臣言行录》外集卷六。《自警编》卷二。《言行龟鉴》卷二。《宋诗纪事》卷三十五。</p></li>
<li><p><span id="宋轶二十-吕希哲-14"></span>
荥阳公在淮阳时，东莱公为曹官，所居廨舍无几案，以竹缚架，上置书册，器皿之属悉不能具，处之甚安。《伊洛渊源录》卷七。</p></li>
<li><p><span id="宋轶二十-吕希哲-15"></span>
见汪革<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E5%9B%9B.html#%E5%AE%8B%E8%BD%B6%E4%BA%8C%E5%8D%81%E5%9B%9B-%E6%B1%AA%E9%9D%A9-3">3</a>。</p></li>
<li><p><span id="宋轶二十-吕希哲-16"></span>
荥阳吕公教学者读书：须要字字分明；仍每句最下一字，要令声重，声重则记牢。《能改斋漫录》卷十二。</p></li>
<li><p><span id="宋轶二十-吕希哲-17"></span>
仙源尝言，与侍讲为夫妇，相处六十年，未尝一日有面赤。自少至老，虽衽席之上，未尝戏笑。《宋名臣言行录》后集卷八。</p></li>
</ol>
</div>
<div id="吕希纯" class="section level2">
<h2>
<span class="header-section-number">30.9</span> 吕希纯<a class="anchor" aria-label="anchor" href="#%E5%90%95%E5%B8%8C%E7%BA%AF"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十-吕希纯-1"></span>
本朝吕希纯，以父名公著，而辞著作郎。《齐东野语》卷四。</p></li>
<li><p><span id="宋轶二十-吕希纯-2"></span>
元祐中书舍人吕希纯，字子进，作长短句，上章言人之避祸，曰：「莫交闲虑到心头。有来忧不得，无后不须忧。」下章言人之求福，曰：「万般希望不如休。无来求不得，有后不须求。」可谓善处祸福之间者矣。《项氏家说》卷八。</p></li>
<li><p><span id="宋轶二十-吕希纯-3"></span>
崇宁间，谈命术者多言叔祖待制子进与曾内翰子开，皆宰相命也。或有以吉凶占于紫姑神者，代书村童即书于纸云：「待曾吕相方发。」人皆以二公可必相也，然皆不验。岂鬼神亦但闻人所说，而遂以为然乎？叔祖有诗云：「梦寐西山结草庐，逝将临水咏游鱼。何人见卵求时夜，更著闲言问紫姑。」《紫微诗话》。《宋诗纪事》卷二十七。</p></li>
</ol>
</div>
<div id="范纯仁" class="section level2">
<h2>
<span class="header-section-number">30.10</span> 范纯仁<a class="anchor" aria-label="anchor" href="#%E8%8C%83%E7%BA%AF%E4%BB%81"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十-范纯仁-1"></span>
范文正公在睢阳，遣尧夫于姑苏取麦五百斛。尧夫时尚少，既还，舟次丹阳，见石曼卿，问：「寄此久近？」曼卿曰：「两月矣。三丧在浅土，欲丧之西北归，无可与谋者。」尧夫以所载舟付之，单骑自长芦捷径而去。到家拜起，侍立良久。文正曰：「东吴见故旧乎？」曰：「曼卿为三丧未举，留滞丹阳，时无郭元振，莫可告者。」文正曰：「何不以麦舟付之？」尧夫曰：「已付之矣。」《冷斋夜话》卷十。《宋名臣言行录》前集卷七。《清波杂志》卷八。《中吴纪闻》卷四。《厚德录》卷二。《自警编》卷四。《群书类编故事》卷十二。《湖海新闻夷坚续志》补遗。《何氏语林》卷三。《陔余丛考》卷十三。</p></li>
<li><p><span id="宋轶二十-范纯仁-2"></span>
文正公门下多延贤士，如胡瑗、孙复、石介、李觏之徒，与公从游，昼夜肄业，置灯帐中，夜分不寝。后公贵，夫人犹收其帐，顶如墨色，时以示子孙曰：「尔父少时勤学，灯烟迹也。」《宋名臣言行录》后集卷十一。《仕学规范》卷一引《皇朝名臣四科事实》。《自警编》卷一。《言行龟鉴》卷一。</p></li>
<li><p><span id="宋轶二十-范纯仁-3"></span>
见滕元发<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81%E5%85%AB.html#%E5%AE%8B%E8%BD%B6%E5%8D%81%E5%85%AB-%E6%BB%95%E5%85%83%E5%8F%91-3">3</a>。</p></li>
<li><p><span id="宋轶二十-范纯仁-4"></span>
再调官，皆不赴，文正公遣之，公曰：「纯仁岂可重于禄食，而轻去父母邪！虽近，亦不能朝夕在侧。」遂终养焉。《宋名臣言行录》后集卷十一。《仕学规范》卷六。《言行龟鉴》卷一。</p></li>
<li><p><span id="宋轶二十-范纯仁-5"></span>
见范仲淹<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81-1.html#%E5%AE%8B%E8%BD%B6%E5%8D%81-%E8%8C%83%E4%BB%B2%E6%B7%B9-102">102</a>—104。</p></li>
<li><p><span id="宋轶二十-范纯仁-6"></span>
襄城民素不事蚕织，鲜有植桑者。公患之，因民有罪而情轻者，使植桑于家，多寡随其罪之轻重，后按其所植荣茂与除罪，自此人得其利。公去，民怀不忘，至今号为著作林。著作，公宰县时官也。《宋名臣言行录》后集卷十一。</p></li>
<li><p><span id="宋轶二十-范纯仁-7"></span>
知襄城县，伯兄久病心疾，公承事照管，汤药饮食、居处衣服，必躬必亲，如孝子之事严父。《宋名臣言行录》后集卷十一。《自警编》卷五。《言行龟鉴》卷四。</p></li>
<li><p><span id="宋轶二十-范纯仁-8"></span>
尧夫作襄城宰，汝州太守席上作《秋风吹汝水赋》立成。《赋话》卷十。</p></li>
<li><p><span id="宋轶二十-范纯仁-9"></span>
范尧夫帅陕府。有属县知县因入村至一僧寺少憇，既饭，步行廊庑间，见一僧房颇雅洁，阒无人声，案上有酒一瓢。知县者戏书一绝于窗纸云：「尔非慧远我非陶，何事窗间酒一瓢？僧野避人聊自醉，卧看风竹影萧萧。」不知其僧俗家先有事在县理屈坐罪。明日，其僧乃截取窗字黏于状前，诉于府，且曰：「某有施主某人，昨日携酒至房中，值某不在房。知县既至，施主走避，酒为知县所饮，不辞。但有数银杯，知县既醉，不知下落。银杯各有镌识，今施主迫某取之。乞追施主某人与厅吏某人鞫之。」尧夫曰：「尔为僧，法当饮乎？」杖而逐之，且曰：「果有失物，令主者自来理会。」持其状以示子姪辈曰：「尔观此，安得守官处不自重？」即命火焚之，对僚属中未尝言及。后知县者闻之，乃修书致谢。尧夫曰：「不记有此事，自无可谢。」还其书。《道山清话》。《尧山堂外纪》卷四十七。《宋诗纪事》卷九十六。</p></li>
<li><p><span id="宋轶二十-范纯仁-10"></span>
神宗皇帝喜谈经术，臣下进见或有承圣问者，多皇遽失对。范忠宣谓立法本人情，怨讟可虑，造膝之际，累数百言，且曰：「愿陛下不见是图。」帝曰：「如何是不见是图？」忠宣对曰：「唐杜牧所谓『天下不敢言而敢怒』者是也。」帝为改容，味其言者久之。《曲洧旧闻》卷二。</p></li>
<li><p><span id="宋轶二十-范纯仁-11"></span>
见王安石<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81%E5%85%AD.html#%E5%AE%8B%E8%BD%B6%E5%8D%81%E5%85%AD-%E7%8E%8B%E5%AE%89%E7%9F%B3-55">55</a>。</p></li>
<li><p><span id="宋轶二十-范纯仁-12"></span>
公摄帅成都，程子将告归。既见，曰：「先生何以告我？」子曰：「公尝言，为将帅，当使士卒视己如父母，然后可用，然乎？」公曰：「如何？」子曰：「公言是也。然公为政不若是，何也？」公曰：「可得闻与？」子曰：「旧帅新亡，而公张乐，大享将校于府门，是教之视帅如父母乎？」曰：「亦疑其不可，故使属官摄主之也。」子曰：「是尤不可也，公与旧帅同僚也。失同僚之义，其过小，属官于主帅，其义重。」曰：「废享而颁之酒食，如何？」曰：「无颁也，武夫视酒食为重事，弗颁则必思其所以而知事。帅之义，乃因事而教也。」公曰：「若从先生言，而不来则不闻此矣。」《宋名臣言行录》后集卷十一引《遗书》。</p></li>
<li><p><span id="宋轶二十-范纯仁-13"></span>
范尧夫罢相，与伊川相见，责尧夫曰：「曩者某事，相公合言，何为不言？」尧夫谢罪。又曰：「某事相公亦合言，何为又不言？」尧夫又谢罪。如此连责数事，尧夫皆谢罪。及他日，伊川偶见尧夫劄子一箧，凡伊川责尧夫所不言者，皆已先言之矣，但不与伊川辨一词，惟谢罪。《北窗炙輠录》卷上。</p></li>
<li><p><span id="宋轶二十-范纯仁-14"></span>
范忠宣公知齐，狱多屠贩盗窃，遂尽呼出，立于庭下，戒饬之曰：「尔辈为恶不悛，在位者不欲释汝，惧为良民害，复紊官司。汝等若能悔过自新，我欲释汝。」皆叩头曰：「敢不佩服教令。」遂释之，欢呼而出，转相告语。是岁犯者减旧岁之半。《言行龟鉴》卷七。《宋名臣言行录》后集卷十一。《自警编》卷八。</p></li>
<li><p><span id="宋轶二十-范纯仁-15"></span>
见司马光<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81.html#%E5%AE%8B%E8%BD%B6%E4%BA%8C%E5%8D%81-%E5%8F%B8%E9%A9%AC%E5%85%89-63">63</a>。</p></li>
<li><p><span id="宋轶二十-范纯仁-16"></span>
〔忠宣〕公帅庆阳时，为总管种诂无故讼于朝。上遣御史按治，诂停任，公亦罢帅。至公再兼枢密副使，诂尚停任，复荐为永兴军路钤辖，又荐知隰州。公每自咎曰：「先人与种氏上世有契义，某不肖，为其子孙所讼，宁论事之曲直哉！」《邵氏闻见录》卷十五。《仕学规范》卷十二。《言行龟鉴》卷三。</p></li>
<li><p><span id="宋轶二十-范纯仁-17"></span>
元祐丁卯十一月雪中，予过范尧夫于西府，先有五客在坐。予既见，因众人论说民间利害，公甚喜。书室中无火，坐久寒甚，公命温酒来，与坐客各举两大白，公曰：「说得通透后，令人心神融畅。」《道山清话》。《何氏语林》卷五。</p></li>
<li><p><span id="宋轶二十-范纯仁-18"></span>
先人尝言：熙宁、元丰间，司马文正、范忠宣先后为西都留台，吾皆从之游。至元祐初，文正起为宰相，忠宣起为枢密使，吾见之，其话言服用，一如在西都时，但忠宣颜色甚泽，文正清苦无少异。吾以此窥忠宣，其中岂尚以名位为乐邪？《邵氏闻见后录》卷二十一。</p></li>
<li><p><span id="宋轶二十-范纯仁-19"></span>
见司马光<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81.html#%E5%AE%8B%E8%BD%B6%E4%BA%8C%E5%8D%81-%E5%8F%B8%E9%A9%AC%E5%85%89-88">88</a>。</p></li>
<li><p><span id="宋轶二十-范纯仁-20"></span>
见丁仙现<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E5%9B%9B.html#%E5%AE%8B%E8%BD%B6%E4%BA%8C%E5%8D%81%E5%9B%9B-%E4%B8%81%E4%BB%99%E7%8E%B0-4">4</a>。</p></li>
<li><p><span id="宋轶二十-范纯仁-21"></span>
前宰相蔡确坐诗语讥讪帘中，台谏章疏交上，必欲朝廷诛殛，宰执侍从皆谓当然。公独以为不可，遂于帘前开陈：「方今圣朝，宜务宽厚，不可以语言文字之间，暧昧不明之过，诛窜大臣。今日举动，宜与将来为法式，此事甚不可开端也。」《宋名臣言行录》后集卷十一。《厚德录》卷二。参见蔡确<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81%E4%B8%83.html#%E5%AE%8B%E8%BD%B6%E5%8D%81%E4%B8%83-%E8%94%A1%E7%A1%AE-22">22</a>。</p></li>
<li><p><span id="宋轶二十-范纯仁-22"></span>
范忠宣公帅太原，河东地狭，民惜地不葬其亲，公俾僚属收无主烬骨，别男女，异穴以葬。又檄诸郡傚此，不可以数万计。仍自作记，凡数百言，曲折致意，规变薄俗，时元祐六年也。《清波杂志》卷十二。</p></li>
<li><p><span id="宋轶二十-范纯仁-23"></span>
忠宣尹洛，谢克家叔往自河阳来，至中路曰白司马坡，秣马歇店中。欲行，以马未尽𫇴，少待。见老翁负暄墙下，有人告曰：「黄犊为人所窃矣。」翁因坐负暄，略不向问。须臾，再以失犊告，翁容色自若，徐曰：「尔无求，必邻家戏藏尔。」谢以为有道者，异而就问曰：「翁家失犊，再告而不顾，何也？」翁笑曰：「范公居此，孰肯为盗？必无此理。」已而犊果还。《过庭录》。《宋稗类钞》卷一。</p></li>
<li><p><span id="宋轶二十-范纯仁-24"></span>
见范纯粹<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81.html#%E5%AE%8B%E8%BD%B6%E4%BA%8C%E5%8D%81-%E8%8C%83%E7%BA%AF%E7%B2%B9-3">3</a>。</p></li>
<li><p><span id="宋轶二十-范纯仁-25"></span>
先子自许展省河南，及境，驻马少憩村店。顷有翁从家出，注视先子，问曰：「明公颐容，上类丞相，非其家子乎？」曰：「然。」翁不语，入所居，具冠带出拜，先子愕然不受。……拜讫，谓先子曰：「昔丞相尹洛，某年四十二矣，平生粗知守分畏法，偶以意外争鬬事至官，得杖罪。丞相晚坐，吏引某褰裳行刑，丞相见某容貌循谨，肤体素完，命至庑前，问曰：『吾察尔非恶人，肤体无伤，而何为至此？』某以情告，且致欲自新之意。丞相曰：『尔果能自悔乎？』某感泣应命，即命罚放出。非特某得为完人，此乡化之，至今无鬬争者。」《过庭录》。</p></li>
<li><p><span id="宋轶二十-范纯仁-26"></span>
李清臣首建绍述之议，多害正人。一日，哲宗震怒，谓门下侍郎苏辙曰：「卿安得以秦皇、汉武上比先帝？」苏门下下殿待罪。吕汲公等不敢仰视，忠宣从容言曰：「史称武帝雄材大略，为汉七制之主，盖近世之贤君，苏辙果以比先帝，非谤也。陛下亲政之初，进退大臣不当如诃叱奴仆。」哲宗怒少霁。罢朝，苏门下举笏以谢忠宣曰：「公佛地位中人也。」苏公与忠宣同执政，忠宣寡言，苏公平昔若有所疑，至此方知其贤。《邵氏闻见录》卷十四。</p></li>
<li><p><span id="宋轶二十-范纯仁-27"></span>
见苏辙<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E4%B8%89.html#%E5%AE%8B%E8%BD%B6%E4%BA%8C%E5%8D%81%E4%B8%89-%E8%8B%8F%E8%BE%99-13">13</a>。</p></li>
<li><p><span id="宋轶二十-范纯仁-28"></span>
忠宣自入仕，门下多食客，至贵益盛。守陈，以己俸作布衣衾数十幅待寒士，时人为之语曰：「孟尝有三千珠履客，范公有三千布被客。」讥其俭也。忠宣闻之，乃作一幅享用，作铭辨正。于是范蜀公、司马温公皆效之。《过庭录》。《古谣谚》卷六十一。</p></li>
<li><p><span id="宋轶二十-范纯仁-29"></span>
忠宣在陈，先光禄侍行后圃，忠宣问曰：「八郎，尔今几岁？」光禄应曰：「某四十六矣。」忠宣叹曰：「尔好福人，吾所不若尔。」光禄愕然，曰：「大人身为宰相，勋业如此，而不若某，何也？」忠宣曰：「岂谓是哉！吾七岁丁楚国忧，廿六丁文正忧，尔今年四十六岁，而父兄弟无故，未尝一日离侍侧，则吾岂如尔也！」《过庭录》。</p></li>
<li><p><span id="宋轶二十-范纯仁-30"></span>
忠宣守陈州，党锢祸起，尽窜善类，忠宣以救蔡新州为论，持正独免。时年已七十，亲识皆劝止之，曰：「公年七十，中外亦不责，望得幸免，何自苦如是？」公答曰：「我受国厚恩，备位宰辅，合沥血恳陈，万一感回上意，所济非细，若忤旨窜谪，盖亦分也。」遂自草奏章，命诸子缄封，外人无知者。章上即为行计。未久，谪随州，分子舍寄食许、苏二郡，骨肉离别，哭声众不忍闻，忠宣盖怡然自若也。《过庭录》。</p></li>
<li><p><span id="宋轶二十-范纯仁-31"></span>
章惇用事，元祐党祸起，忠宣独不预。至吕汲公南迁，忠宣斋戒上书救汲公，惇怒，亦谪节度副使，永州安置。忠宣欣然而往，每诸子怨章惇，忠宣必怒止之。江行赴贬所，舟覆，扶忠宣出，衣尽湿，顾诸子曰：「此岂章惇为之哉？」至永州，公之诸子闻韩维少师谪均州，其子告章惇以少师执政日与司马公议论多不合，得免行，欲以忠宣与司马公议役法不同为言求归，白公，公曰：「吾用君实荐以至宰相，同朝论事，不合即可，汝辈以为今日之言，不可也。有愧而生者，不若无愧而死。」诸子遂止。《邵氏闻见录》卷十四。《宋名臣言行录》后集卷十一。《自警编》卷五。《言行龟鉴》卷五。《宋稗类钞》卷三。</p></li>
<li><p><span id="宋轶二十-范纯仁-32"></span>
范忠宣公自随守责永州安置诰词，有「谤诬先烈」之语，公读之泣下曰：「神考于某有保全家族之大恩，恨无以报，何敢更加诬诋？」盖李逢乃公外弟，尝假贷不满，憾公。后逢与宗室世居狂谋，事露系狱，吏问其发意之端，乃云因于公家见《推背图》，故有谋。时王介甫方怒公排议新法，遽请追逮。神考不许，曰：「此书人皆有之，不足坐也。」全族之恩，乃谓此耳。《鸡肋编》卷中。</p></li>
<li><p><span id="宋轶二十-范纯仁-33"></span>
汪彦章谪居永州，州有士人年八十余，自言曾见范忠宣迁谪过郡时，蒙引为门下客。公夫人在患难中，每遇不如意事，则骂章子厚曰：「枉陷正人，使我至此。」公每为一笑，且以语宽之，未尝有几微见于色词也。舟行过橘洲，大风雨中船破，仅得及岸。公乘急令正平持盖，负夫人以登，燎衣民舍。稍苏，公顾曰：「船破，岂章惇所为耶？」《寓简》卷六。《何氏语林》卷十四。《昨非庵日纂》一集卷十。《宋稗类钞》卷三。</p></li>
<li><p><span id="宋轶二十-范纯仁-34"></span>
〔忠宣〕继安置永州，魏国夫人尝曰：「吾非有仇于章相公，何使我至此！」忠宣每答之以命。至道中，夜失舟，骨肉狼狈野宿。忠宣笑谓魏国曰：「此亦章相公耶？」《过庭录》。</p></li>
<li><p><span id="宋轶二十-范纯仁-35"></span>
范尧夫谪居永州，闭门，人稀识面。客若欲见者，或出，则问寒暄而已。僮扫榻奠枕，于是揖客，解带对卧，良久，鼻息如雷霆。客自度未可起，亦熟睡，睡觉常及暮，而去。《冷斋夜话》卷八。《却扫编》卷中。《何氏语林》卷十四。《樵书》初编卷三。《宋稗类钞》卷三。</p></li>
<li><p><span id="宋轶二十-范纯仁-36"></span>
范忠宣公尧夫谪居永州，以书寄人云：「此中羊面，无异北方，每日闭门餐馎饦，不知身之在远也。」《墨庄漫录》卷四。《何氏语林》卷十四。《宋稗类钞》卷七。</p></li>
<li><p><span id="宋轶二十-范纯仁-37"></span>
范忠宣公谪永州，年七十余矣。每朔望日，必陈列其家所藏四朝宸翰及宣赐器皿于堂上，率其子孙罗拜其下。拜毕，缄藏如初。然后长幼相拜，啜茶而退。自始至及北归，未尝或辍。《独醒杂志》卷二。</p></li>
<li><p><span id="宋轶二十-范纯仁-38"></span>
范忠宣公寓居永州东山寺，时诸孙尚幼。一日戏狎，言语少拂寺僧之意，僧大怒，叱骂不已。公坐于堂上，僧诵言过之，语颇侵公，公不之顾。家人闻之，或以告公，亦不应。翌日，僧悔悟，大惭，遂诣公致谢。公慰藉之，待之如初，若未尝闻也。《独醒杂志》卷二。</p></li>
<li><p><span id="宋轶二十-范纯仁-39"></span>
〔范忠宣〕公安置永州，课儿孙诵书，躬亲教督，常至夜分。在永三年，怡然自得。或加以横逆，人莫能堪，而公不为动，亦未尝含怒于后也。每对宾客，惟论圣贤，修身行己，余及医药方书，他事一语不出口，而气貌益康宁，如在中州时。《言行龟鉴》卷五。《宋名臣言行录》后集卷十一。</p></li>
<li><p><span id="宋轶二十-范纯仁-40"></span>
范忠宣公绍圣谪居零陵，寓一寺中，杜门不接宾客，惟僧及道人来，则见之。所寓寺长老义霞者，颇朴茂，公亦间招与语。霞深感公，屡欲为公筑生祠，公每戒之。元符末，公既召还，霞即日筑祠偶像，奉事甚谨。未几，传闻公以观文殿大学士、中太一宫使还朝，中使问劳系路，且虚左揆以待。于是，零陵官吏竞来焚香，增饰祠宇，张设供物。已而公殁，时事一变。又闻追夺碑额，镌削恩数，遂无一人复至者。《家世旧闻》卷下。</p></li>
<li><p><span id="宋轶二十-范纯仁-41"></span>
忠宣捐馆许下，服中，先光禄卒子弟闭户未尝出。十七叔祖年幼，一日，先子同至所居宅后门，见卖豆者，买食之。刘晦升显子民则偶见，归告晦升，即以柬抵先祖曰：「某昨暮闻公家子弟，有在门首嬉游者，丞相坟土未干，未应尔尔。显门下生，有所知，不敢不告。」先祖惭，谢晦升，诸子皆被责辱。《过庭录》。</p></li>
<li><p><span id="宋轶二十-范纯仁-42"></span>
范尧夫上章言事，未报，有见之者曰：「闻相公上章后，已备远行，非他人所能及。」尧夫曰：「不然。纯仁所言，幸主上听而行之，岂敢为难行之说以要誉焉？」人臣用心，要当以尧夫为法。《能改斋漫录》卷十。</p></li>
<li><p><span id="宋轶二十-范纯仁-43"></span>
见范仲淹<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81-1.html#%E5%AE%8B%E8%BD%B6%E5%8D%81-%E8%8C%83%E4%BB%B2%E6%B7%B9-97">97</a>。</p></li>
<li><p><span id="宋轶二十-范纯仁-44"></span>
崔豫，忠宣长外孙也，为长安县尉。为人自负，厚于责物。忠宣守洛，崔以书求教，忠宣答之，其略曰：「我平生所学，唯忠、恕二字，一生用不尽。至立朝事君，接待僚友，未尝顷刻离此。」又云：「人虽至愚，责人则明。虽有聪明，恕己则昏。尔曹但以责人之心责己，恕己之心恕人，不患不到圣贤地位也。」《过庭录》。</p></li>
<li><p><span id="宋轶二十-范纯仁-45"></span>
范尧夫每仕京师，早晚二膳，自己之婢妾皆治于家，往往镌削过为简俭，有不饱者，虽晚登政府亦然。补外则付之外厨，加料几倍，无不厌饫。或问其故，曰：「人进退虽在己，然亦未有不累于妻孥者。吾欲使居中则劳且不足，在外则逸而有余。故处吾左右者，朝夕所言必以外为乐，而无顾恋京师之意，于吾亦一佐也。」《石林避暑录话》卷三。《自警编》卷五。《何氏语林》卷十一。《昨非庵日纂》二集卷十四。《宋稗类钞》卷四。</p></li>
<li><p><span id="宋轶二十-范纯仁-46"></span>
范氏自文正公贵，以清苦俭约著于世，子孙皆守其家法也。忠宣正拜后，尝留晁美叔同匕筯，美叔退谓人曰：「丞相变家风矣。」问之，对曰：「盐鼓棋子而上有肉两簇，岂非变家风乎？」人莫不大笑。《曲洧旧闻》卷三。《贤弈编》卷一。《何氏语林》卷三。《东山谈苑》卷一。</p></li>
<li><p><span id="宋轶二十-范纯仁-47"></span>
范忠宣公亲族间，有子弟请教于公，公曰：「惟俭可以助廉，惟恕可以成德。」其人书于坐隅，终生佩服。公平生自奉养无重肉，不择滋味麄粝。每退自公，易衣裋褐，率以为常。自少至老，自小官至达官，始终如一。《自警编》卷二。《言行龟鉴》卷二。《清波杂志》卷六。《昨非庵日纂》一集卷九。</p></li>
<li><p><span id="宋轶二十-范纯仁-48"></span>
忠宣公范尧夫居常正坐，未尝背靠著物。见客处有数胡床，每暑月蒸湿时，其余客所坐者，背所著处皆有汗渍痕迹，惟公所坐处常干也。《道山清话》。《宋诗纪事》卷九十六。</p></li>
<li><p><span id="宋轶二十-范纯仁-49"></span>
崧山隐者敏交时，闭户著书，不接世事。忠宣造其居，自名其刺曰探道学古，持所业谒见。《过庭录》。</p></li>
</ol>
</div>
<div id="范纯礼" class="section level2">
<h2>
<span class="header-section-number">30.11</span> 范纯礼<a class="anchor" aria-label="anchor" href="#%E8%8C%83%E7%BA%AF%E7%A4%BC"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十-范纯礼-1"></span>
祭服之冕，……俗呼为平天冠，盖指言至尊乃得用。范纯礼知开封府，中旨鞠淳泽村民谋逆事。审其故，乃尝入戏场观优，归涂见匠者作桶，取而戴于首，曰：「与刘先主如何？」遂为匠擒。明日入对，徽宗问：「何以处？」对曰：「愚人村野无所知，若以叛逆蔽罪，恐辜好生之德，以不应为，杖之足矣。」《容斋三笔》卷二。</p></li>
<li><p><span id="宋轶二十-范纯礼-2"></span>
右丞在政府，宦者阎守忠恃宠专恣。一日，至堂宣谕，辞意甚傲，诸公拱应而已。右丞作色，叱曰：「老奴何敢尔。」守忠退步连应曰：「守忠不敢。」在堂诸公皆为寒心，曰：「范公必不久居矣。」右丞盖自如也。未久，虏使至，选右丞馆伴虏使，忽自中批出：范某言犯御讳，落职知许。寻乞宫祠去。《过庭录》。</p></li>
</ol>
</div>
<div id="范纯粹" class="section level2">
<h2>
<span class="header-section-number">30.12</span> 范纯粹<a class="anchor" aria-label="anchor" href="#%E8%8C%83%E7%BA%AF%E7%B2%B9"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十-范纯粹-1"></span>
范侍郎纯粹，元丰末为陕西转运判官。当五路大举后，财用匮乏，屡请于朝。吴枢密居厚时为京东都转运使，方以冶铁鼓铸有宠，即上羡余三百万缗，以佐关辅。神宗遂以赐范。范得报，愀然谓其属曰：「吾部虽窘，岂忍取此膏血之余耶！」力辞讫弗纳。《石林燕语》卷七。</p></li>
<li><p><span id="宋轶二十-范纯粹-2"></span>
范德孺帅庆州日，忽夏人入寇，围城甚急。郡人惶骇，未知为计，畴诸将士，无有以应敌其锋者。麾下有老指挥使独来前曰：「愿勒军令状，保无它。」范信之。已而师果退去。德孺大喜，厚赐以赏之，且询其逆料之策。老卒曰：「寔无它术，吾但大言以安众耳。傥城破，各自逃窜，何暇更寻一老兵行军法邪？」《挥麈后录》卷六。</p></li>
<li><p><span id="宋轶二十-范纯粹-3"></span>
忠宣尹洛，其佛牙院主不自检束，秽行甚彰。然不犯有司，忠宣初不问也。时五侍郎从居，嫉恶之，力劝忠宣抵其罪，忠宣曰：「彼有犯，固在不宥，岂可无犯而求之乎？吾则未能，俟尔守此未晚。」后数年，侍郎果守洛，久患其事。有茶肆妇人，文及甫之旧妾也，与佛牙院主通，被盗，讼至府，事连佛牙。侍郎忽省前过，知其文氏妾，恐有所请，就庭下直面鞠，勘案成，僧罪应徒，而背有大瘤，吏以闻，侍郎判曰：「非疮非病，特决。」戒阍者扃门即行，及甫继至，嘱闻无及，复回。僧二杖而瘤落，三杖而至毙。一境莫不惊伏。《过庭录》。</p></li>
<li><p><span id="宋轶二十-范纯粹-4"></span>
范德孺崇宁之贬，与山谷唱和甚多。德孺有一联云：「惯处贱贫知世态，饱暗迁谪见家风。」议者谓此语可以识范氏之名节矣，当国者能无愧乎！《风月堂诗话》卷下。《宋诗纪事》卷三十二。</p></li>
<li><p><span id="宋轶二十-范纯粹-5"></span>
范德孺喜琵琶，暮年苦夜不得睡，家有琵琶、筝二婢，每就枕，即使杂奏于前，至熟寐，乃得去。《石林避暑录话》卷二。《何氏语林》卷二十一。《宋稗类钞》卷四。</p></li>
</ol>
</div>
<div id="范正平" class="section level2">
<h2>
<span class="header-section-number">30.13</span> 范正平<a class="anchor" aria-label="anchor" href="#%E8%8C%83%E6%AD%A3%E5%B9%B3"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十-范正平-1"></span>
范正平子夷，忠宣公子也。勤苦学问，操履甚于贫儒。与外氏子弟结课于觉林寺，去城二十里。忠宣当国时，以败扇障日，徒步往来，人往往不知为忠宣公之子。外氏乃城东王文正家，觉林寺盖文正公松楸功德寺也。《曲洧旧闻》卷三。《何氏语林》卷三。《昨非庵日纂》二集卷九。</p></li>
<li><p><span id="宋轶二十-范正平-2"></span>
范正平子夷，丞相忠宣公长子，少有高节，专务静退。绍圣中，钦圣向后为其家作功德寺，为屋数百间。百姓诉其地民间地也，朝廷下其事开封府，府尹王震、户部尚书蔡京皆定以为官地。民诉不已，再委开封尉核实。时子夷为开封尉，验治实民间地。哲宗问正平何人家，执政对曰：「纯仁子也。」上曰：「名家。」有手诏改寺城外。王震、蔡京各赎金，用事者怒之。开封县有两尉，一尉治内，一尉治外。子夷，治外尉也，治内尉失囚被谴，遂并子夷冲替，子夷不恤也。常以为好事到手难得，岂可不做，做而被罪，其庸多矣。后益连蹇不进，恬如也。常乘一马卑小，谢公定赠诗云：「一官如马小，众眼似衫青。」《紫微诗话》。</p></li>
</ol>
</div>
<div id="范-周" class="section level2">
<h2>
<span class="header-section-number">30.14</span> 范　周<a class="anchor" aria-label="anchor" href="#%E8%8C%83-%E5%91%A8"><i class="fas fa-link"></i></a>
</h2>
<ol style="list-style-type: decimal">
<li>
<span id="宋轶二十-范周-1"></span>
范周，字无外，文正公之姪孙，赞善大夫纯古之子。少负不羁之才，工于诗词，不求闻达，士林甚推之。所居号范家园，安贫乐道，未尝屈折于人。石监簿存中有园亭在盘门内，尝往谒之，不遇，题于壁间云：「范周来谒石存中，未必存中似石崇。可惜南山焦尾虎，低头拜狗作乌龙。」方贼起，郡中令总甲巡护，虽士流亦不免。无外率府庠诸生，冠带夜行，首用大灯笼，昼一绝于其上云：「自古轻儒孰若秦，山河社稷付他人。而今重士如周室，忍使书生作夜巡。」郡将闻之，亟为罢去。盛季文作守时，颇嫚士，尝于元宵作《宝鼎现》词设之，极蒙嘉奖，因遗酒五百壶。其词播于天下，每遇灯夕，诸郡皆歌之。《中吴纪闻》卷五。《吴中旧事》。《尧山堂外纪》卷五十六。《坚瓠甲集》卷二。《宋诗纪事》卷四十一。</li>
</ol>
</div>
<div id="吕大忠" class="section level2">
<h2>
<span class="header-section-number">30.15</span> 吕大忠<a class="anchor" aria-label="anchor" href="#%E5%90%95%E5%A4%A7%E5%BF%A0"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十-吕大忠-1"></span>
吕晋伯，……丞相汲公之兄，性刚直，谨礼法。为从官，归乡见县令必致桑梓之恭，待部吏如子弟，多面折其短，而乐于成人。虽丞相亦未尝少假颜色也。一日，至府第坐堂上，丞相夫人拜庭下，命二婢子掖之。公怒曰：「人以为丞相夫人，吾但知吕二郎新妇耳。不疾病，辄用人扶何也？」丞相为之愧谢乃已。《邵氏闻见录》卷十五。</p></li>
<li><p><span id="宋轶二十-吕大忠-2"></span>
吕汲公家法至严。进伯，汲公兄也。汲公夫人每见进伯，必拜于庭下。汲公既相，进伯往见之，夫人令两获扶，下阶而拜。进伯不乐，曰：「宰相夫人尊重，不必拜。」汲公甚惧，遽令两获勿扶夫人。《东莱吕紫微师友杂志》。《闲燕常谈》。《言行龟鉴》卷四。《何氏语林》卷三。《昨非庵日纂》二集卷五。《宋稗类钞》卷四。</p></li>
<li><p><span id="宋轶二十-吕大忠-3"></span>
见马涓。</p></li>
</ol>
</div>
<div id="吕大防" class="section level2">
<h2>
<span class="header-section-number">30.16</span> 吕大防<a class="anchor" aria-label="anchor" href="#%E5%90%95%E5%A4%A7%E9%98%B2"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十-吕大防-1"></span>
华阴吕君举进士，聘里中女，未行。既中第，妇家言曰：「吾女故无疾，既聘而后盲，敢辞。」吕君曰：「既聘而后盲，君不为欺，又何辞！」遂娶之。生五男子，皆中进士第，其一人丞相汲公是也。《后山谈丛》卷六。《言行龟鉴》卷四。</p></li>
<li><p><span id="宋轶二十-吕大防-2"></span>
欧阳永叔以谗罢政事，吕微仲时为馆职，与公书曰：「巧言萋斐，徒成贝锦之文；雅行委蛇，奚玷素丝之节。」其谨严精确如此，文忠深叹服之。《寓简》卷八。</p></li>
<li><p><span id="宋轶二十-吕大防-3"></span>
吕汲公当迁秘书丞，乞用其官易母封邑，朝廷从之。中外以为美事，独刘敞原父曰：「礼，父为士，子为大夫，葬以士，祭以大夫。盖不敢以己贵而加诸亲也。今君之举孝矣，于礼若戾奈何？又法未当封，亦非所以尊之也。」公闻之叹服，自以为不及，终身重原父之学。《邵氏闻见后录》卷四。</p></li>
<li><p><span id="宋轶二十-吕大防-4"></span>
吕汲公帅长安，醴泉民析居，争唐明皇脑骨，讼于府，曰：「得者富盛。」汲公取葬泰陵下。《邵氏闻见后录》卷二十二。</p></li>
<li><p><span id="宋轶二十-吕大防-5"></span>
吕丞相微仲，性沈厚刚果，遇事无所回屈；身干长大而方，望之伟然。初相，苏子瞻草麻云：「果毅而达，兼孔门三子之风；直大以方，得《坤》爻六二之动。」盖以戏之。微仲终身以为恨。言固不可不慎也。《石林燕语》卷十。</p></li>
<li><p><span id="宋轶二十-吕大防-6"></span>
见苏轼<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E4%BA%8C.html#%E5%AE%8B%E8%BD%B6%E4%BA%8C%E5%8D%81%E4%BA%8C-%E8%8B%8F%E8%BD%BC-198">198</a>。</p></li>
<li><p><span id="宋轶二十-吕大防-7"></span>
丞相吕大防性凝重寡言，逮秉政，客多干祈，但危坐相对，终不发一谈，时人谓之「铁蛤蜊」。《麈史》卷下。《茶香室丛钞》卷三。</p></li>
<li><p><span id="宋轶二十-吕大防-8"></span>
〔吕〕大防既拜相，常分其俸之半以录书，故所藏甚富。《郡斋读书志》卷十九。</p></li>
<li><p><span id="宋轶二十-吕大防-9"></span>
吕相微仲当国，丰相之为诸曹侍郎，凡数月不至相府。公寄声云：「相之久不相过，颇有欲面言者。」后半月，相之才往见，语不及他，但叙寒暄而已。至欲上马，徐云：「寡欲可以近道。」相之唯唯而去。《高斋漫录》。</p></li>
<li><p><span id="宋轶二十-吕大防-10"></span>
元祐中，吕微仲当轴，其兄大忠自陕漕入朝。微仲虚正寝以待之，大忠辞以相第非便。微仲云：「界以中霤，即私家也。」卒从微仲之请。时安厚卿亦在政府，父日华尚康宁，且具庆焉，厚卿夫妇偃然居东序。时人以此别二公之贤否。《挥麈录》卷四。《宋稗类钞》卷四。</p></li>
<li><p><span id="宋轶二十-吕大防-11"></span>
〔吕〕微仲为人刚而有守，正而不他，辅相泰陵八年，朝野安静。宣仁圣烈上仙，因为山陵使。既回，乃以大观文知颍昌，时元祐甲戌三月也。公既行，而左正言上官均言其以张耒、秦观浮薄之徒撰次国史，以李之纯为中司，来之邵、杨畏、虞策为谏官，范祖禹、俞执中、吕希纯、吴安诗或主诰命，或主封駮，皆附会风旨，以济其欲。时监察御史周秩及右正言张商英连上疏交攻之，微仲遂落职，犹知随州。秩等攻之不已。至循州安置，未逾岭而卒。人颇冤之。《道山清话》。</p></li>
<li><p><span id="宋轶二十-吕大防-12"></span>
朝请大夫潘适为渭州通判。时泾原帅吕大忠被召问边事，既对，哲宗语吕曰：「久要见卿，曾得大防信否？」对曰：「近得之。」上曰：「安否？」又曰：「大臣要其过海，朕独处之安州，知之否？」对曰：「举族荷陛下厚恩。」上曰：「有书再三说与，且将息忍耐，大防朴，为人所卖，候二三年，可再相见。」吕再拜谢。退而喜甚，因章睦州召饭，诘其对上语，吕尽告之。既至渭语潘，潘曰：「失言矣，必为深悔。」后半月，言者论其同罪异罚，遂有循州之行。既死，上犹问执政曰：「大防因何至虔州？」后请归葬，独得旨归，盖哲宗简在深矣。《甲申杂记》。</p></li>
<li><p><span id="宋轶二十-吕大防-13"></span>
吕微仲贬岭外，至虔州瑞金县，语其子曰：「吾不复南矣。吾死尔归，吕氏尚有余种。苟在瘴乡，无俱全之理。」后数日卒。先是十年前，有富人治寿材，梦伟丈夫冠冕而来曰：「且辍贤宅。」富人惊悟，汗浃体。微仲过县，富人望之，乃梦中伟丈夫也。及卒，乃辍其材而敛焉。《随手杂录》。《夷坚志补》卷十。</p></li>
<li><p><span id="宋轶二十-吕大防-14"></span>
见苏轼<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E4%BA%8C.html#%E5%AE%8B%E8%BD%B6%E4%BA%8C%E5%8D%81%E4%BA%8C-%E8%8B%8F%E8%BD%BC-343">343</a>。</p></li>
</ol>
</div>
<div id="刘-挚" class="section level2">
<h2>
<span class="header-section-number">30.17</span> 刘　挚<a class="anchor" aria-label="anchor" href="#%E5%88%98-%E6%8C%9A"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十-刘挚-1"></span>
刘丞相莘老殿试时，苏丞相子容为详定官。子容后尹南京，莘老复佥判在幕中，相与欢甚。元祐初，莘老自中司入为左丞，子容犹为翰林学士承旨，及莘老迁黄门，子容始为左丞。莘老宿东省，尝以诗寄子容云：「膺门早岁预登龙，佥幕中间托下风。敢谓弹冠烦贡禹，每思移疾避胡公。」盖记前事。而子容答之，有「末路自惊黄发老，平时曾识黑头公」之句，当时以为盛事。又三年，莘老既相而罢，子容始践其位云。《石林诗话》卷中。《却扫编》卷中。《宋诗纪事》卷二十二。</p></li>
<li><p><span id="宋轶二十-刘挚-2"></span>
见黄庭坚<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E5%9B%9B.html#%E5%AE%8B%E8%BD%B6%E4%BA%8C%E5%8D%81%E5%9B%9B-%E9%BB%84%E5%BA%AD%E5%9D%9A-12">12</a>。</p></li>
<li><p><span id="宋轶二十-刘挚-3"></span>
杨元素为中丞，与刘挚言助役有十害。王荆公使张琥作十难以诘之，琥辞不为。曾布曰：「请为之。」仍诘二人向背好恶之情果何所在。元素惶恐，请曰：「臣愚不知助役之利乃尔，当伏妄言之罪。」挚奋曰：「为人臣岂可压于权势，使人主不知利害之实？」即复条对布所难者，以伸明前议，且曰：「臣所向者陛下，所背者权臣，所好者忠直，所恶者邪奸。臣今获罪谴逐，固自其分，但助役终为天下之患害，愿陛下勿忘臣言。」于是元素出知郑州，挚责江陵。琥亦由此忤荆公意，坐事落修注。《邵氏闻见录》卷十三。</p></li>
<li><p><span id="宋轶二十-刘挚-4"></span>
元丰中，尚书省百官谥曾鲁公，始曰忠献，礼官刘挚駮曰：「丞相位居三事，不闻荐一士，安得谓之『忠』？家累千金，未尝济一物，安得谓之『献』？」众不能夺其议，改谥曰宣靖。《渑水燕谈录》卷二。</p></li>
<li><p><span id="宋轶二十-刘挚-5"></span>
刘忠肃公既被遇，知无不言。奸佞刻薄之吏，事状显著，公皆正色弹劾，多所贬黜，中外肃然，时人以比包希仁、吕献可。《自警编》卷六。</p></li>
<li><p><span id="宋轶二十-刘挚-6"></span>
绍圣中，余见刘莘老蕲州。因诘莘老：「公自中丞执政，平生交游皆拒绝，独听一王岩叟语，今悔乎？」莘老默然久之，曰：「惟蔡持正事实过当，离青州时，固悔矣。」《甲申杂记》。</p></li>
<li><p><span id="宋轶二十-刘挚-7"></span>
新州城中甚隘，居人多茅竹之屋。有士子于附郭治花圃，创为一堂，前后两庑，颇极爽丽。每延过客游宴，屡乞堂名而未得。一日梦一贵人坐其堂上，士子从之游，亦若平日恳以堂名，顾视久之，曰：「可以二相名之。」即寤而觉，殊不晓命名之旨。未几，蔡持正坐讥讪贬新州，既至，无宅可居，遂求堂以处，士子欣然纳之，意其再入，而竟死于彼。蔡之贬，人谓刘莘老为有力。至绍圣初，刘既坐责，当路者故以新处之。其至方暑，尤急于问舍，又欲假堂为馆，士子以「二相」为不祥，不许。而刘请甚坚，不得已，以梦告之。刘以蒸湿不堪，又以其言为未信，竟借以居，亦终于堂中。则「二相」之名，盖预定于数矣。《鸡肋编》卷下。</p></li>
<li><p><span id="宋轶二十-刘挚-8"></span>
欧阳大椿为新州职官，一日与守过寺中，壁间见大字题曰「蔡确善终之室」。与守异之。方问其所以，字灭不见。后蔡果谪新，终于屋下。方蔡去也，主僧扫治其室。寺僧夜梦人告之曰：「善治之，更当有宰相至矣。」数年，刘莘老至，亦终于此室。方刘拜右仆射之日，家人具饭，一小仆忽仆于堂下，少选大呼曰：「相公指挥头往新州去！」已而家人诘之，仆寤曰：「不知其言之出也。」《甲申杂记》。</p></li>
<li><p><span id="宋轶二十-刘挚-9"></span>
刘挚贬新州，死于蔡确死之室。《邵氏闻见后录》卷八。</p></li>
<li><p><span id="宋轶二十-刘挚-10"></span>
刘丞相挚，家法俭素，闺门雍睦。凡冠巾衣服制度，自其先世以来，常守一法，不随时增损。故承平时，其子弟杂处士大夫间，望而知其为刘氏也。数十年来，衣冠诡异，虽故老达官，亦不免从俗，与市井諠浮略同，而不以为非。《石林燕语》卷十。</p></li>
<li><p><span id="宋轶二十-刘挚-11"></span>
刘莘老丞相工诗，送安厚卿二人使高丽云：「杳杳三韩国，煌煌二使星。海神无暴横，天子有威灵。」时以为绝唱，后四句不传。《清波杂志》卷七。</p></li>
</ol>
</div>
<div id="苏-颂" class="section level2">
<h2>
<span class="header-section-number">30.18</span> 苏　颂<a class="anchor" aria-label="anchor" href="#%E8%8B%8F-%E9%A2%82"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十-苏颂-1"></span>
宋晋江魏国夫人陈氏，龙图从易女，内翰苏绅妻，丞相颂之母。三公皆尝为杭守。陈题杭郡舍柱云：「吾少从父至此邦，次与夫偕来，今同吾儿，凡三到，尽阅江山之胜。」《樵书》二编卷十。</p></li>
<li><p><span id="宋轶二十-苏颂-2"></span>
祖父宰江宁，有一僧，善三命。尝阅祖父命，曰：「一府不如推官，当至宰辅，但不及近日过客王签判。」乃荆公也。或曰：「王签判如何？」曰：「有土诸侯。」《魏公谭训》卷九。</p></li>
<li><p><span id="宋轶二十-苏颂-3"></span>
见杜衍<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B9%9D-1.html#%E5%AE%8B%E8%BD%B6%E4%B9%9D-%E6%9D%9C%E8%A1%8D-28">28</a>。</p></li>
<li><p><span id="宋轶二十-苏颂-4"></span>
苏子容丞相始为南都从事，时杜正献公方致仕居南都，见苏公，大器之，为道其平生出处本末甚详，曰：「子异时所至，亦如老夫，愿勉旃自爱。」苏公唯唯，谢之。先是，正献公既罢政，出知兖州，未几请老，遂以太子少师致仕，复三迁为太师而薨，享年八十。其后苏公更践中外，其先后早晚，多与杜公相似。至免相也，亦出知扬州，未几请老，复召为中太一宫使。请不已，乃以太子少师致仕，迁太保而薨，享年八十有二。年寿、官品又略同焉。《却扫编》卷上。《容斋四笔》卷四。</p></li>
<li><p><span id="宋轶二十-苏颂-5"></span>
苏相子容为南京察推，时杜祁公尚无恙，极器爱之，每曰：「子他日名位，当与老夫略同。」不知以何知之也。杜公以六十八岁入相，八十岁薨，苏公以七十二岁入相，八十二岁薨。不惟爵齿略相似，杜公在位百余日后，以太子少师致仕，末乃为太子太师；而苏公在位甫一年后，亦以太子少师致仕，太上皇即位，方进太子太保。初，杜公告老，执政有不悦者，故特以东宫三少抑之，当时以为非故事；而苏公告老在绍圣初，亦坐章申公不悦，令具杜公例进呈，苏公闻之，喜曰：「乃吾志也。」《石林燕语》卷七。</p></li>
<li><p><span id="宋轶二十-苏颂-6"></span>
〔苏〕子容在南京幕时，婺州一衙前葛好问者，精于星度，尝谓子容之命，全似杜祁公。今以行事观之，则好问之言信不诬也。《瓮牖闲评》卷七。</p></li>
<li><p><span id="宋轶二十-苏颂-7"></span>
祖父在馆阁九年，家贫俸薄，不暇募佣书传写秘阁书籍。每日记二千言，归即书于方册。家中藏书数万卷，秘阁所传者居多。公自维扬拜中太一宫使归乡里，是时叶公梦得为丹徒县尉，颇许其假借传写。叶公每对士大夫言亲炙之幸，其所传写，遂为叶氏藏书之祖云。《魏公谭训》卷三。</p></li>
<li><p><span id="宋轶二十-苏颂-8"></span>
〔苏丞相颂〕在颍州日，通判赵至忠本归明人，所至辄与守竞。公待之以礼，具尽诚意。他日至忠泣曰：「至忠北人也，然见义则服。平生诚服者，唯今韩魏公与公耳。」《言行龟鉴》卷二。</p></li>
<li><p><span id="宋轶二十-苏颂-9"></span>
见章辟光<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81%E5%85%AB.html#%E5%AE%8B%E8%BD%B6%E5%8D%81%E5%85%AB-%E7%AB%A0%E8%BE%9F%E5%85%89-1">1</a>。</p></li>
<li><p><span id="宋轶二十-苏颂-10"></span>
见宋敏求<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81%E4%B8%80.html#%E5%AE%8B%E8%BD%B6%E5%8D%81%E4%B8%80-%E5%AE%8B%E6%95%8F%E6%B1%82-2">2</a>。</p></li>
<li><p><span id="宋轶二十-苏颂-11"></span>
熙宁中，苏子容丞相为知制诰，坐缴李定中丞御史词头罢职，以本官归班。凡岁余，虽大寒暑风雨，未尝一日移告。执政有怜之者，谕使请外官闲局。苏公曰：「方以罪谪，敢求自便乎！」一时士大夫以此益推重之。《曲洧旧闻》卷九。</p></li>
<li><p><span id="宋轶二十-苏颂-12"></span>
苏少保颂，为人深沉有度量。不悦于荆公，罢知制诰，归班二年，赴常朝未尝一日在告，与人终日无一言及之。《孙公谈圃》卷中。</p></li>
<li><p><span id="宋轶二十-苏颂-13"></span>
苏颂知婺州日，其母魏国夫人方乘舟而来任所，公往迎迓。偶溯湘江，水暴迅，舟横欲覆，公哀号，不惧水涨，赴水救之。未及，舟忽自正，及夫人甫出抵岸，舟乃覆。信知孝诚所感，神物护持，方能至此。《湖海新闻夷坚续志》前集卷一。《自警编》卷三。《言行龟鉴》卷四。</p></li>
<li><p><span id="宋轶二十-苏颂-14"></span>
吕吉甫参政事，使其亲友谓苏公丞相曰：「子容吾乡里丈人行，若从吾言，执政可得也。」公笑而不答。《自警编》卷二。</p></li>
<li><p><span id="宋轶二十-苏颂-15"></span>
苏颂在杭州日，有要人以私事嘱公，公不听。其人后当言路，乃怀忿极口诋公，或劝公上其曩日请托书札。公笑曰：「讦人之私，吾岂为之？」《樵书》初编卷二。《古事比》卷三十八。</p></li>
<li><p><span id="宋轶二十-苏颂-16"></span>
熙宁间，苏公〔颂〕以集贤院学士守杭州，时梁况之左丞方以朝官通判明州，之官，道出钱唐。苏公一见异之，留连数日，待遇甚厚。既别，复遣介至津亭，手简问劳，且以一砚遗之，曰：「石砚一枚，留为异日玉堂之用。」梁公莫喻其意，亦姑谢而留之。自尔南北不复相见，亦忘前事矣。元祐六年，梁公在翰苑，一夕宣召甚急，将行，而常所用砚误坠地碎，仓卒取他砚以行。既至，则面授旨，尚书左丞苏某拜右仆射。梁公受命，退归玉堂，方抒思命词，涉笔之际，视所砚，则顷年钱塘苏公所赠也，因恍然大惊。是夕梁公亦有左丞之命。他日会政事堂，语及之，苏公一笑而已。《却扫编》卷上。</p></li>
<li><p><span id="宋轶二十-苏颂-17"></span>
熙宁间，苏丞相奉使契丹，道过北京。时文潞公为留守，燕会欵洽，公因问魏收有「逋峭难为」之语，人多不知「逋峭」何谓。苏公曰：「闻之宋元宪公云，事见《木经》，盖梁上小柱名，取有折势之义耳。」苏公以文人多用近语而未及此，乃用是语为一诗，纪席上之事献文公，曰：「高燕初陪听拊鼙，清谭仍许奉挥犀。自知伯起难逋峭，不及淳于善滑稽。舞奏未终花十八，酒行先困玉东西。荷公德度容狂简，故敢忘怀去町畦。」《却扫编》卷中。《宋诗纪事》卷十五。</p></li>
<li><p><span id="宋轶二十-苏颂-18"></span>
文潞公为相日，赴秘书省曝书宴，令堂吏视阁下芸草，乃公往守蜀日，以此草寄植馆中也。因问：「芸辟蠹，出何书？」一坐默然。苏子容对以鱼豢《典略》，公喜甚，即借以归。《墨庄漫录》卷六。《宋稗类钞》卷五。</p></li>
<li><p><span id="宋轶二十-苏颂-19"></span>
契丹历法与本朝素差一日。熙宁中，苏子容奉使贺生辰，适遇冬至，本朝先契丹一日。使副欲为庆，而契丹馆伴官不受。子容徐曰：「历家迟速不同，不能无小异，既不能一，各以其日为节，致庆可也。」契丹不能夺，遂从之。归奏，神宗喜曰：「此事难处，无逾于此。」其后奉使者或不知此，遇朔日有不同，至更相推谒而不受，非国礼也。《石林燕语》卷三。</p></li>
<li><p><span id="宋轶二十-苏颂-20"></span>
苏颂子容丞相，博学无所不通。熙宁十年，为大辽生辰国信使。在虏中，适遇冬至，时本朝历先北朝一日，北朝历后一日。北人问公孰是，公曰：「历家算术小异，迟速不同，谓如亥时节气相交，则犹是今夕，若逾数刻，即属子时，为明日矣。历家布算容有迟速，或先或后，故有一日之异。皆各从本朝之历可也。」虏人深以为然，遂各以其日为节。庆贺使还奏之，上喜曰：「朕思之，此最难处，卿之所对，极中事理。」《墨庄漫录》卷二。</p></li>
<li><p><span id="宋轶二十-苏颂-21"></span>
苏子容过省，赋「历者天地之大纪」，为本场魁。既登第，遂留意历学。元丰中，使虏适会冬至，虏历先一日，趋使者入贺。虏人不禁天文术数之学，往往皆精。其实虏历为正也，然势不可从。子容乃为泛论历学，援据详博，虏人莫能测，无不耸听。即徐曰：「此亦无足深较，但积刻差一刻尔。以半夜子论之，多一刻即为今日，少一刻即为明日，此盖失之多尔。」虏不能遽折。及后归奏，神宗大喜，即问：「二历竟孰是？」因以实言，太史皆坐罚。至元祐初，遂命子容重修浑仪，制作之精，皆出前古。其学略授冬官正袁惟几，而创为规模者，吏部史张士廉。士廉有巧思，子容时为侍郎，以意语之，士廉辄能为，故特为精密。虏陷京师，毁合台，取浑仪去。今其法，苏氏子孙亦不传云。《石林燕语》卷九。</p></li>
<li><p><span id="宋轶二十-苏颂-22"></span>
祖父知杭州，高丽贡使崔思训过郡相见，谓接伴曰：「苏公谁之后？」高以实对。崔叹曰：「府公厚德重望，大儒之后。昨奉使北朝，常见其风采，令人仰叹不已也。」《魏公谭训》卷二。</p></li>
<li><p><span id="宋轶二十-苏颂-23"></span>
苏子容丞相元丰戊午岁尹开封，治陈世儒狱，言者诬以宽纵请求。是秋亦自濠州摄赴台狱，尝赋诗十四篇，今在集中，序云：「子瞻先已被系，予昼居三院东阁，而子瞻在知杂南庑，才隔一垣。」其诗云：「遥怜北户吴兴守，诟辱通宵不忍闻。」《二老堂诗话》。</p></li>
<li><p><span id="宋轶二十-苏颂-24"></span>
元丰改官制，新作尚书省。车驾临幸，自令仆、尚书、侍郎以降，各分省户，皆命翰林待诏书《周官》一篇于厅壁。苏子容为谢表云：「三朝汉省，已叨过辇之恩；六典周官，愿谨书屏之戒。」当时称之。《寓简》卷五。</p></li>
<li><p><span id="宋轶二十-苏颂-25"></span>
元丰五年，黄冕仲榜唱名，有暨陶者，主司初以「洎」音呼之，三呼不应。苏子容时为试官，神宗顾苏，苏曰：「当以入声呼之。」果出应。上曰：「卿何以知为入音？」苏言：「《三国志》吴有暨艳，陶恐其后。」遂问陶乡贯，曰：「崇安人。」上喜曰：「果吴人也。」时暨自阙下一画，苏复言字下当从旦。《石林燕语》卷八。</p></li>
<li><p><span id="宋轶二十-苏颂-26"></span>
元祐四年三月己卯，铜浑仪新成，盖苏子容所造也。古谓之浑天仪，历代相传以为羲和之旧器。……子容因其家所藏小样而悟于心。常恨未究算法，欲造其器而不果。晚年为大宗伯，于令史中得一人，深通算法，乃授其数令布算，参考古人，尤得其妙，凡数年而器成焉。大如人体，人居其中，有如篝象。因星凿窍，依窍加星，以备激轮旋转之势。中星昏晓应时，皆见于窍。中星官历翁聚观骇叹，盖古未尝有也。子容又图其形制，著为成书上之，诏藏于秘阁。至绍圣初，蔡卞以其出于元祐，议欲毁之。时晁美叔为秘书少监，惜其精密，力争之，不听，乃求林子中为助，子中为言于章惇，得不废。及蔡京兄弟用事，无一人敢与此器为地矣。《曲洧旧闻》卷八。</p></li>
<li><p><span id="宋轶二十-苏颂-27"></span>
元祐七年四月二日，诏左丞苏颂撰《浑天仪象铭》、《颂》，又图其形制，著为成书上之，诏藏秘阁。《玉海》卷四。</p></li>
<li><p><span id="宋轶二十-苏颂-28"></span>
见刘挚<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81.html#%E5%AE%8B%E8%BD%B6%E4%BA%8C%E5%8D%81-%E5%88%98%E6%8C%9A-1">1</a>。</p></li>
<li><p><span id="宋轶二十-苏颂-29"></span>
苏魏公为宰相，因争贾易复官事，持之未决。御史杨畏论苏故稽诏令，苏即上马乞退，请致仕。吕微仲语苏：「可见上辩之，何遽去？」苏曰：「宰相一有人言，便为不当物望，岂可更辩曲直？」宣仁力留之，不从，乃罢以为集禧观使。自熙宁以来，宰相未有去位而留京师者，盖异恩也。绍圣初，治元祐党人，凡尝为宰执者无不坐贬，惟子容一人独免。《石林燕语》卷十。</p></li>
<li><p><span id="宋轶二十-苏颂-30"></span>
〔苏颂〕天性仁厚，宇量恢廓，喜怒不形于色。虽燕居，必正衣冠，危坐无惰容。《东都事略》卷八十九。</p></li>
<li><p><span id="宋轶二十-苏颂-31"></span>
苏丞相平生未尝问家人有无，晚年际会所得俸赐，随即散用。其自奉养至俭薄，每食不过一肉。始薨之日，吊哭者至其寝堂，见其居处服用，无不叹愕咨嗟，以为寒素不若也。《自警编》卷二。《言行龟鉴》卷二。</p></li>
<li><p><span id="宋轶二十-苏颂-32"></span>
祖父平生节俭，尤爱惜楮墨，未尝妄费寸纸。每剪碎纸为签头，稍大者钞故事，令子孙辈写录。常云：「此陶侃竹头木屑之意也。」《魏公谭训》卷三。</p></li>
<li><p><span id="宋轶二十-苏颂-33"></span>
祖父喜食禄粟，以为有五谷真味。卜葬曾祖母，日走山间，或时羹臛未具，先啖干饭，曰「所谓稼穑作甘」也。《魏公谭训》卷八。</p></li>
<li><p><span id="宋轶二十-苏颂-34"></span>
祖父生平喜饮茶而不喜饮酒，家庭燕集不过三杯至五杯，燕客不过七杯至十杯。丰俭得中，士人以为法。《魏公谭训》卷八。</p></li>
<li><p><span id="宋轶二十-苏颂-35"></span>
苏魏公尝云：「平生荐举不知几何人，唯孟安序朝奉，分宁人，岁以双井一斤为饷。」盖公不纳苞苴，顾独受此，其亦珍之耶？《清波杂志》卷四。</p></li>
<li><p><span id="宋轶二十-苏颂-36"></span>
祖父平生无玩好，惟蓄陈侍御雷琴、颜鲁公《韵海》、商鼎、周尊、李成山水、徐浩左丞告，时一展玩耳。《魏公谭训》卷八。</p></li>
<li><p><span id="宋轶二十-苏颂-37"></span>
王禹玉、元厚之诸公尝问祖父曰：「公记问之博，以至国朝典故，本末无遗，日月不差，用何术也？某辈亦尝留心于此，记得年，忘却月；记得月，忘却年。前后差互，本末舛午，终不如公。愿闻其说。」祖父曰：「某有一说。某每以一岁中大事为目，欲究当年事，则不忘矣。如某年改元，其年有某事；某年上即位，其年有某事；某年立后若太子，其年有某事；某年命相，其年有某事。则记事之一法也。」《魏公谭训》卷三。</p></li>
<li><p><span id="宋轶二十-苏颂-38"></span>
陆务观云：苏子容闻人引故事，必就令检出处；司马温公闻新事即录于册，且记所言之人。故当时谚曰：「古事莫语子容，今事勿告君实。」《二老堂杂志》卷四。《古谣谚》卷五十三。</p></li>
<li><p><span id="宋轶二十-苏颂-39"></span>
苏子容爱元、白、刘宾客辈诗，如汝洛唱和，皆往往成诵。苦不爱太白辈诗。曾诵汝洛集《九日送人》，云「清秋方落帽，子夏正离群」，以为假对工夫无及此联。又举刘梦得《送李文饶再镇浙西》诗，以为最着题。《诗话总龟》前集卷六引《诗史》。</p></li>
<li><p><span id="宋轶二十-苏颂-40"></span>
〔祖父〕喜晏元献、欧文忠小词，以为有骚雅之风而不古不俗，尤爱声韵谐偶，然未尝自作一篇。《魏公谭训》卷四。</p></li>
</ol>
</div>
<div id="苏-京" class="section level2">
<h2>
<span class="header-section-number">30.19</span> 苏　京<a class="anchor" aria-label="anchor" href="#%E8%8B%8F-%E4%BA%AC"><i class="fas fa-link"></i></a>
</h2>
<ol style="list-style-type: decimal">
<li>
<span id="宋轶二十-苏京-1"></span>
有两苏世美：一东坡作哀词者，一苏丞相子名京，二人皆知名士也。《玉照新志》卷一。</li>
</ol>
</div>
<div id="王-存" class="section level2">
<h2>
<span class="header-section-number">30.20</span> 王　存<a class="anchor" aria-label="anchor" href="#%E7%8E%8B-%E5%AD%98"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十-王存-1"></span>
沈括存中、吕惠卿吉甫、王存正仲、李常公择，治平中，同在馆下谈诗，存中曰：「韩退之诗，乃押韵之文耳，虽健美富赡，而终不近古。」吉甫曰：「诗正当如是，我谓诗人以来，未有如退之也。」正仲是存中，公择是吉甫，四人者交相诘难，久而不决。公择忽正色而谓正仲曰：「君子群而不党，君何党存中也？」正仲勃然曰：「我所见如是耳，顾岂党耶？以我偶同存中，遂谓之党，然则君非吉甫之党乎？」一坐皆大笑。《东轩笔录》卷十二。</p></li>
<li><p><span id="宋轶二十-王存-2"></span>
见蔡确<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81%E4%B8%83.html#%E5%AE%8B%E8%BD%B6%E5%8D%81%E4%B8%83-%E8%94%A1%E7%A1%AE-22">22</a>。</p></li>
<li><p><span id="宋轶二十-王存-3"></span>
王右丞正仲口吃，遇奏对则如流。《石林燕语》卷十。</p></li>
<li><p><span id="宋轶二十-王存-4"></span>
王公存自奉甚约，而喜厚宾客。扬、润相去一水，公守扬时，援故相例，得岁时过家上冢，乃出赐钱五十万赒给闾里。又具牛酒会父老数百人，亲与酬酢，皆欢醉而去，乡党以为美谈。《言行龟鉴》卷四。</p></li>
</ol>
</div>
<div id="傅尧俞" class="section level2">
<h2>
<span class="header-section-number">30.21</span> 傅尧俞<a class="anchor" aria-label="anchor" href="#%E5%82%85%E5%B0%A7%E4%BF%9E"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十-傅尧俞-1"></span>
公在英宗时最被眷遇。一日奏事殿中，上曰：「多士盈廷，孰忠孰邪？」公曰：「大忠大佞，固不可移，中人之性，系上所化。」上敬纳其言。《宋名臣言行录》后集卷十。</p></li>
<li><p><span id="宋轶二十-傅尧俞-2"></span>
傅尧俞，字钦之，素善安石。时方变新法，公以母服除，至京师。安石谓公曰：「朝议纷纷，今幸公来，议以待制谏院奉还矣。」公谢曰：「恩甚厚。但恐与公新法相妨耳。」因为言新法之不善，安石怒，乃以为权同判内铨。温公尝叹曰：「清直勇，吾于钦之畏焉。」洛之君子邵雍曰：「钦之至清而不耀，至直而不激，至勇而能温，此为难耳。」《能改斋漫录》卷十二。</p></li>
<li><p><span id="宋轶二十-傅尧俞-3"></span>
见杜衍<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B9%9D-1.html#%E5%AE%8B%E8%BD%B6%E4%B9%9D-%E6%9D%9C%E8%A1%8D-34">34</a>。</p></li>
</ol>
</div>
<div id="王岩叟" class="section level2">
<h2>
<span class="header-section-number">30.22</span> 王岩叟<a class="anchor" aria-label="anchor" href="#%E7%8E%8B%E5%B2%A9%E5%8F%9F"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十-王岩叟-1"></span>
乡试、省试、殿试皆中第一，称之曰三元。宋自仁宗庆历复明经科，称三元者，王岩叟一人而已。《山居新语》。</p></li>
<li><p><span id="宋轶二十-王岩叟-2"></span>
见宋哲宗<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C-4.html#%E5%AE%8B%E8%BD%B6%E4%BA%8C-%E5%AE%8B%E5%93%B2%E5%AE%97-9">9</a>。</p></li>
</ol>
</div>
<div id="王齐叟" class="section level2">
<h2>
<span class="header-section-number">30.23</span> 王齐叟<a class="anchor" aria-label="anchor" href="#%E7%8E%8B%E9%BD%90%E5%8F%9F"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十-王齐叟-1"></span>
王齐叟彦龄，元祐副枢岩叟之弟，任俊得声。初官太原，作《望江南》数十曲，嘲府县同僚，遂并及帅。帅怒甚，因众入谒，面责彦龄：「何敢尔？岂恃兄贵，谓吾不能劾治耶！」彦龄执手板顿首帅前，曰：「居下位，只恐被人谗。昨日只吟《青玉案》，几时曾做《望江南》。试问马都监。」帅不觉失笑，众亦匿笑去。今《别素质》曲「此事凭谁知证，有楼前明月，窗外花影」者，彦龄作也。娶舒氏，亦有词翰。妇翁武选，彦龄事之素不谨，因醉酒嫚骂。翁不能堪，取女归，竟至离绝。舒在父家，一日行池上，怀其夫，作《点绛唇》曲云：「独自临流，兴来时把栏干凭。旧愁新恨，耗却来时兴。鹭散鱼潜，烟敛风初定。波心静，照人如镜，少个年时影。」《碧鸡漫志》卷二。《夷坚三志》壬卷七。《坚瓠补集》卷二。</p></li>
<li><p><span id="宋轶二十-王齐叟-2"></span>
〔王彦龄〕高才不羁，为太原掾官，尝作《青玉案》、《望江南》小词以嘲帅与监司。监司闻之，大怒，责之。彦龄敛板向前应声答曰：「某居下位，常恐被人谗。只是曾填《青玉案》，何曾敢做《望江南》。请问马都监。」时马都监者适与彦龄并坐，马惶恐亟自辨诉。既退，诘彦龄曰：「某旧不知子，乃以某为证，何也？」彦龄笑曰：「且借公趁韵，幸勿多怪。」《轩渠录》。《词林纪事》卷九。</p></li>
<li><p><span id="宋轶二十-王齐叟-3"></span>
王齐叟彦龄，霖弟也。有绝才，九流无所不能。宣和间，上爱琵琶，博选工妙处乐府。彦龄往视工者弹拨，因默问一二，工失措，再拜就学焉。能袒裼舞长曲，左右周旋如神，睹者失色。又以蹴踘驰天下名。尝画《梅影图》，形影毫厘不差。《万荷图》，状极纤细，生意各殊，识者奇宝之。以五行自推，年止三十九，果如其言。临终，有禅颂曰：「醉魂今夜不须寻，请看武陵溪上月。」《过庭录》。</p></li>
</ol>
</div>
<div id="梁-焘" class="section level2">
<h2>
<span class="header-section-number">30.24</span> 梁　焘<a class="anchor" aria-label="anchor" href="#%E6%A2%81-%E7%84%98"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十-梁焘-1"></span>
见苏颂<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81.html#%E5%AE%8B%E8%BD%B6%E4%BA%8C%E5%8D%81-%E8%8B%8F%E9%A2%82-16">16</a>。</p></li>
<li><p><span id="宋轶二十-梁焘-2"></span>
元祐六年，立皇后孟氏，而梁况之为翰林学士，其制略曰：「太母以万世为心，命虔宗事之重；大臣以两极陈义，请建坤仪之尊。谓王道之大所由兴，故人伦之始不可缓。」末云：「垂光紫庭，袭誉彤管。」一时诸公皆叹其不可及，前后立后制靡能过焉。《王公四六话》卷下。</p></li>
<li><p><span id="宋轶二十-梁焘-3"></span>
〔梁焘〕贬化州，分其子孙一半在郓，梁有幼子八岁，孙三岁。至潭州，为知州喻陟所逼，家人数日环聚泣别。至是，梁奋然掷其子于地，其孙方挽衣不肯去，梁掣其手而行，雨中徒步而出，道路为之泣下。《孙公谈圃》卷中。</p></li>
</ol>
</div>
</div>
  <div class="chapter-nav">
<div class="prev"><a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81%E4%B9%9D.html"><span class="header-section-number">29</span> 宋人轶事汇编卷十九</a></div>
<div class="next"><a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E4%B8%80.html"><span class="header-section-number">31</span> 宋人轶事汇编卷二十一</a></div>
</div></main><div class="col-md-3 col-lg-2 d-none d-md-block sidebar sidebar-chapter">
    <nav id="toc" data-toggle="toc" aria-label="On this page"><h2>On this page</h2>
      <ul class="nav navbar-nav">
<li><a class="nav-link" href="#%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81"><span class="header-section-number">30</span> 宋人轶事汇编卷二十</a></li>
<li><a class="nav-link" href="#%E5%8F%B8%E9%A9%AC%E5%85%89"><span class="header-section-number">30.1</span> 司马光</a></li>
<li><a class="nav-link" href="#%E5%8F%B8%E9%A9%AC%E6%B1%A0"><span class="header-section-number">30.2</span> 司马池</a></li>
<li><a class="nav-link" href="#%E5%8F%B8%E9%A9%AC%E5%BA%B7"><span class="header-section-number">30.3</span> 司马康</a></li>
<li><a class="nav-link" href="#%E5%8F%B8%E9%A9%AC%E6%9C%B4-%E5%8F%B8%E9%A9%AC%E9%80%9A%E5%9B%BD"><span class="header-section-number">30.4</span> 司马朴　司马通国</a></li>
<li><a class="nav-link" href="#%E5%8F%B8%E9%A9%AC%E5%85%88"><span class="header-section-number">30.5</span> 司马先</a></li>
<li><a class="nav-link" href="#%E5%90%95%E5%85%AC%E5%BC%BC"><span class="header-section-number">30.6</span> 吕公弼</a></li>
<li><a class="nav-link" href="#%E5%90%95%E5%85%AC%E8%91%97"><span class="header-section-number">30.7</span> 吕公著</a></li>
<li><a class="nav-link" href="#%E5%90%95%E5%B8%8C%E5%93%B2"><span class="header-section-number">30.8</span> 吕希哲</a></li>
<li><a class="nav-link" href="#%E5%90%95%E5%B8%8C%E7%BA%AF"><span class="header-section-number">30.9</span> 吕希纯</a></li>
<li><a class="nav-link" href="#%E8%8C%83%E7%BA%AF%E4%BB%81"><span class="header-section-number">30.10</span> 范纯仁</a></li>
<li><a class="nav-link" href="#%E8%8C%83%E7%BA%AF%E7%A4%BC"><span class="header-section-number">30.11</span> 范纯礼</a></li>
<li><a class="nav-link" href="#%E8%8C%83%E7%BA%AF%E7%B2%B9"><span class="header-section-number">30.12</span> 范纯粹</a></li>
<li><a class="nav-link" href="#%E8%8C%83%E6%AD%A3%E5%B9%B3"><span class="header-section-number">30.13</span> 范正平</a></li>
<li><a class="nav-link" href="#%E8%8C%83-%E5%91%A8"><span class="header-section-number">30.14</span> 范　周</a></li>
<li><a class="nav-link" href="#%E5%90%95%E5%A4%A7%E5%BF%A0"><span class="header-section-number">30.15</span> 吕大忠</a></li>
<li><a class="nav-link" href="#%E5%90%95%E5%A4%A7%E9%98%B2"><span class="header-section-number">30.16</span> 吕大防</a></li>
<li><a class="nav-link" href="#%E5%88%98-%E6%8C%9A"><span class="header-section-number">30.17</span> 刘　挚</a></li>
<li><a class="nav-link" href="#%E8%8B%8F-%E9%A2%82"><span class="header-section-number">30.18</span> 苏　颂</a></li>
<li><a class="nav-link" href="#%E8%8B%8F-%E4%BA%AC"><span class="header-section-number">30.19</span> 苏　京</a></li>
<li><a class="nav-link" href="#%E7%8E%8B-%E5%AD%98"><span class="header-section-number">30.20</span> 王　存</a></li>
<li><a class="nav-link" href="#%E5%82%85%E5%B0%A7%E4%BF%9E"><span class="header-section-number">30.21</span> 傅尧俞</a></li>
<li><a class="nav-link" href="#%E7%8E%8B%E5%B2%A9%E5%8F%9F"><span class="header-section-number">30.22</span> 王岩叟</a></li>
<li><a class="nav-link" href="#%E7%8E%8B%E9%BD%90%E5%8F%9F"><span class="header-section-number">30.23</span> 王齐叟</a></li>
<li><a class="nav-link" href="#%E6%A2%81-%E7%84%98"><span class="header-section-number">30.24</span> 梁　焘</a></li>
</ul>

      <div class="book-extra">
        <ul class="list-unstyled">
          
        </ul>
</div>
    </nav>
</div>

</div>
</div> <!-- .container -->

<footer class="bg-primary text-light mt-5"><div class="container"><div class="row">

  <div class="col-12 col-md-6 mt-3">
    <p>"<strong>历史上的一些人</strong>" was written by 林峰. It was last built on 2022-06-04.</p>
  </div>

  <div class="col-12 col-md-6 mt-3">
    <p>This book was built by the <a class="text-light" href="https://bookdown.org">bookdown</a> R package.</p>
  </div>

</div></div>
</footer>
</body>
</html>
