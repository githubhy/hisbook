<!DOCTYPE html>
<html lang="en">
<head>
<meta http-equiv="Content-Type" content="text/html; charset=UTF-8">
<meta charset="utf-8">
<meta name="viewport" content="width=device-width, initial-scale=1, shrink-to-fit=no">
<title>38 宋人轶事汇编卷二十八 | 历史上的一些人</title>
<meta name="author" content="林峰">
<meta name="description" content="38.1 李　纲  邹状元应龙尝谓：予里中有瑞光岩，去县十余里，中有丞相李纲读书台。昔岩中有僧丹霞者，能前知。一日访僧，扣之，乃书云：「青箬笠，米去皮，此时节，正光辉。」后公于靖康年作相。因知此言之验，「青箬笠」，靖也；「米去皮」，康也。《湖海新闻夷坚续志》前集卷一。...">
<meta name="generator" content="bookdown 0.26 with bs4_book()">
<meta property="og:title" content="38 宋人轶事汇编卷二十八 | 历史上的一些人">
<meta property="og:type" content="book">
<meta property="og:image" content="/images/cover_sheep_thinker.jpeg">
<meta property="og:description" content="38.1 李　纲  邹状元应龙尝谓：予里中有瑞光岩，去县十余里，中有丞相李纲读书台。昔岩中有僧丹霞者，能前知。一日访僧，扣之，乃书云：「青箬笠，米去皮，此时节，正光辉。」后公于靖康年作相。因知此言之验，「青箬笠」，靖也；「米去皮」，康也。《湖海新闻夷坚续志》前集卷一。...">
<meta name="twitter:card" content="summary">
<meta name="twitter:title" content="38 宋人轶事汇编卷二十八 | 历史上的一些人">
<meta name="twitter:description" content="38.1 李　纲  邹状元应龙尝谓：予里中有瑞光岩，去县十余里，中有丞相李纲读书台。昔岩中有僧丹霞者，能前知。一日访僧，扣之，乃书云：「青箬笠，米去皮，此时节，正光辉。」后公于靖康年作相。因知此言之验，「青箬笠」，靖也；「米去皮」，康也。《湖海新闻夷坚续志》前集卷一。...">
<meta name="twitter:image" content="/images/cover_sheep_thinker.jpeg">
<!-- JS --><script src="https://cdnjs.cloudflare.com/ajax/libs/clipboard.js/2.0.6/clipboard.min.js" integrity="sha256-inc5kl9MA1hkeYUt+EC3BhlIgyp/2jDIyBLS6k3UxPI=" crossorigin="anonymous"></script><script src="https://cdnjs.cloudflare.com/ajax/libs/fuse.js/6.4.6/fuse.js" integrity="sha512-zv6Ywkjyktsohkbp9bb45V6tEMoWhzFzXis+LrMehmJZZSys19Yxf1dopHx7WzIKxr5tK2dVcYmaCk2uqdjF4A==" crossorigin="anonymous"></script><script src="https://kit.fontawesome.com/6ecbd6c532.js" crossorigin="anonymous"></script><script src="libs/jquery-3.6.0/jquery-3.6.0.min.js"></script><meta name="viewport" content="width=device-width, initial-scale=1, shrink-to-fit=no">
<link href="libs/bootstrap-4.6.0/bootstrap.min.css" rel="stylesheet">
<script src="libs/bootstrap-4.6.0/bootstrap.bundle.min.js"></script><script src="libs/bs3compat-0.3.1/transition.js"></script><script src="libs/bs3compat-0.3.1/tabs.js"></script><script src="libs/bs3compat-0.3.1/bs3compat.js"></script><link href="libs/bs4_book-1.0.0/bs4_book.css" rel="stylesheet">
<script src="libs/bs4_book-1.0.0/bs4_book.js"></script><script src="libs/accessible-code-block-0.0.1/empty-anchor.js"></script><script src="https://cdnjs.cloudflare.com/ajax/libs/autocomplete.js/0.38.0/autocomplete.jquery.min.js" integrity="sha512-GU9ayf+66Xx2TmpxqJpliWbT5PiGYxpaG8rfnBEk1LL8l1KGkRShhngwdXK1UgqhAzWpZHSiYPc09/NwDQIGyg==" crossorigin="anonymous"></script><script src="https://cdnjs.cloudflare.com/ajax/libs/mark.js/8.11.1/mark.min.js" integrity="sha512-5CYOlHXGh6QpOFA/TeTylKLWfB3ftPsde7AnmhuitiTX4K5SqCLBeKro6sPS8ilsz1Q4NRx3v8Ko2IBiszzdww==" crossorigin="anonymous"></script><!-- CSS --><style type="text/css">
    
    div.hanging-indent{margin-left: 1.5em; text-indent: -1.5em;}
  </style>
</head>
<body data-spy="scroll" data-target="#toc">

<div class="container-fluid">
<div class="row">
  <header class="col-sm-12 col-lg-3 sidebar sidebar-book"><a class="sr-only sr-only-focusable" href="#content">Skip to main content</a>

    <div class="d-flex align-items-start justify-content-between">
      <h1>
        <a href="index.html" title="">历史上的一些人</a>
      </h1>
      <button class="btn btn-outline-primary d-lg-none ml-2 mt-1" type="button" data-toggle="collapse" data-target="#main-nav" aria-expanded="true" aria-controls="main-nav"><i class="fas fa-bars"></i><span class="sr-only">Show table of contents</span></button>
    </div>

    <div id="main-nav" class="collapse-lg">
      <form role="search">
        <input id="search" class="form-control" type="search" placeholder="Search" aria-label="Search">
</form>

      <nav aria-label="Table of contents"><h2>Table of contents</h2>
        <ul class="book-toc list-unstyled">
<li><a class="" href="index.html"></a></li>
<li><a class="" href="%E6%9E%97%E5%B3%B0%E8%AF%84.html"><span class="header-section-number">1</span> 林峰评</a></li>
<li><a class="" href="%E4%B8%89%E5%9B%BD%E9%AD%8F%E5%B8%9D.html"><span class="header-section-number">2</span> 三国魏帝</a></li>
<li><a class="" href="%E4%B8%89%E5%9B%BD%E9%AD%8F%E5%AE%98%E5%91%98.html"><span class="header-section-number">3</span> 三国魏官员</a></li>
<li><a class="" href="%E4%B8%9C%E6%99%8B%E5%B8%9D.html"><span class="header-section-number">4</span> 东晋帝</a></li>
<li><a class="" href="%E5%94%90%E5%AE%98%E5%91%98.html"><span class="header-section-number">5</span> 唐官员</a></li>
<li><a class="" href="%E5%AE%8B%E5%B9%B4%E5%8F%B7.html"><span class="header-section-number">6</span> 宋年号</a></li>
<li><a class="" href="%E5%AE%8B%E7%9A%87%E5%B8%9D.html"><span class="header-section-number">7</span> 宋皇帝</a></li>
<li><a class="" href="%E5%AE%8B%E5%AE%98%E5%91%98.html"><span class="header-section-number">8</span> 宋官员</a></li>
<li><a class="" href="%E5%AE%8B%E5%A5%B3%E6%80%A7.html"><span class="header-section-number">9</span> 宋女性</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E9%9B%B6.html"><span class="header-section-number">10</span> 宋人轶事汇编卷零</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B8%80-3.html"><span class="header-section-number">11</span> 宋人轶事汇编卷一</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C-4.html"><span class="header-section-number">12</span> 宋人轶事汇编卷二</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B8%89.html"><span class="header-section-number">13</span> 宋人轶事汇编卷三</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%9B%9B.html"><span class="header-section-number">14</span> 宋人轶事汇编卷四</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%94.html"><span class="header-section-number">15</span> 宋人轶事汇编卷五</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%85%AD.html"><span class="header-section-number">16</span> 宋人轶事汇编卷六</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B8%83.html"><span class="header-section-number">17</span> 宋人轶事汇编卷七</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%85%AB.html"><span class="header-section-number">18</span> 宋人轶事汇编卷八</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B9%9D-1.html"><span class="header-section-number">19</span> 宋人轶事汇编卷九</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81-1.html"><span class="header-section-number">20</span> 宋人轶事汇编卷十</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81%E4%B8%80.html"><span class="header-section-number">21</span> 宋人轶事汇编卷十一</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81%E4%BA%8C.html"><span class="header-section-number">22</span> 宋人轶事汇编卷十二</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81%E4%B8%89.html"><span class="header-section-number">23</span> 宋人轶事汇编卷十三</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81%E5%9B%9B.html"><span class="header-section-number">24</span> 宋人轶事汇编卷十四</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81%E4%BA%94.html"><span class="header-section-number">25</span> 宋人轶事汇编卷十五</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81%E5%85%AD.html"><span class="header-section-number">26</span> 宋人轶事汇编卷十六</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81%E4%B8%83.html"><span class="header-section-number">27</span> 宋人轶事汇编卷十七</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81%E5%85%AB.html"><span class="header-section-number">28</span> 宋人轶事汇编卷十八</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81%E4%B9%9D.html"><span class="header-section-number">29</span> 宋人轶事汇编卷十九</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81.html"><span class="header-section-number">30</span> 宋人轶事汇编卷二十</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E4%B8%80.html"><span class="header-section-number">31</span> 宋人轶事汇编卷二十一</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E4%BA%8C.html"><span class="header-section-number">32</span> 宋人轶事汇编卷二十二</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E4%B8%89.html"><span class="header-section-number">33</span> 宋人轶事汇编卷二十三</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E5%9B%9B.html"><span class="header-section-number">34</span> 宋人轶事汇编卷二十四</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E4%BA%94.html"><span class="header-section-number">35</span> 宋人轶事汇编卷二十五</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E5%85%AD.html"><span class="header-section-number">36</span> 宋人轶事汇编卷二十六</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E4%B8%83.html"><span class="header-section-number">37</span> 宋人轶事汇编卷二十七</a></li>
<li><a class="active" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E5%85%AB.html"><span class="header-section-number">38</span> 宋人轶事汇编卷二十八</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E4%B9%9D.html"><span class="header-section-number">39</span> 宋人轶事汇编卷二十九</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B8%89%E5%8D%81.html"><span class="header-section-number">40</span> 宋人轶事汇编卷三十</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B8%89%E5%8D%81%E4%B8%80.html"><span class="header-section-number">41</span> 宋人轶事汇编卷三十一</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B8%89%E5%8D%81%E4%BA%8C.html"><span class="header-section-number">42</span> 宋人轶事汇编卷三十二</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B8%89%E5%8D%81%E4%B8%89.html"><span class="header-section-number">43</span> 宋人轶事汇编卷三十三</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B8%89%E5%8D%81%E5%9B%9B.html"><span class="header-section-number">44</span> 宋人轶事汇编卷三十四</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B8%89%E5%8D%81%E4%BA%94.html"><span class="header-section-number">45</span> 宋人轶事汇编卷三十五</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B8%89%E5%8D%81%E5%85%AD.html"><span class="header-section-number">46</span> 宋人轶事汇编卷三十六</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B8%89%E5%8D%81%E4%B8%83.html"><span class="header-section-number">47</span> 宋人轶事汇编卷三十七</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B8%89%E5%8D%81%E5%85%AB.html"><span class="header-section-number">48</span> 宋人轶事汇编卷三十八</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B8%89%E5%8D%81%E4%B9%9D.html"><span class="header-section-number">49</span> 宋人轶事汇编卷三十九</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%9B%9B%E5%8D%81.html"><span class="header-section-number">50</span> 宋人轶事汇编卷四十</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E9%9B%B6.html"><span class="header-section-number">51</span> 唐人轶事汇编卷零</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B8%80.html"><span class="header-section-number">52</span> 唐人轶事汇编卷一</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C.html"><span class="header-section-number">53</span> 唐人轶事汇编卷二</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B8%89.html"><span class="header-section-number">54</span> 唐人轶事汇编卷三</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%9B%9B.html"><span class="header-section-number">55</span> 唐人轶事汇编卷四</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%94.html"><span class="header-section-number">56</span> 唐人轶事汇编卷五</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%85%AD.html"><span class="header-section-number">57</span> 唐人轶事汇编卷六</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B8%83.html"><span class="header-section-number">58</span> 唐人轶事汇编卷七</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%85%AB-1.html"><span class="header-section-number">59</span> 唐人轶事汇编卷八</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B9%9D.html"><span class="header-section-number">60</span> 唐人轶事汇编卷九</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81.html"><span class="header-section-number">61</span> 唐人轶事汇编卷十</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81%E4%B8%80.html"><span class="header-section-number">62</span> 唐人轶事汇编卷十一</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81%E4%BA%8C.html"><span class="header-section-number">63</span> 唐人轶事汇编卷十二</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81%E4%B8%89.html"><span class="header-section-number">64</span> 唐人轶事汇编卷十三</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81%E5%9B%9B.html"><span class="header-section-number">65</span> 唐人轶事汇编卷十四</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81%E4%BA%94.html"><span class="header-section-number">66</span> 唐人轶事汇编卷十五</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81%E5%85%AD.html"><span class="header-section-number">67</span> 唐人轶事汇编卷十六</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81%E4%B8%83.html"><span class="header-section-number">68</span> 唐人轶事汇编卷十七</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81%E5%85%AB.html"><span class="header-section-number">69</span> 唐人轶事汇编卷十八</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81%E4%B9%9D.html"><span class="header-section-number">70</span> 唐人轶事汇编卷十九</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81.html"><span class="header-section-number">71</span> 唐人轶事汇编卷二十</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E4%B8%80.html"><span class="header-section-number">72</span> 唐人轶事汇编卷二十一</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E4%BA%8C.html"><span class="header-section-number">73</span> 唐人轶事汇编卷二十二</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E4%B8%89.html"><span class="header-section-number">74</span> 唐人轶事汇编卷二十三</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E5%9B%9B.html"><span class="header-section-number">75</span> 唐人轶事汇编卷二十四</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E4%BA%94.html"><span class="header-section-number">76</span> 唐人轶事汇编卷二十五</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E5%85%AD.html"><span class="header-section-number">77</span> 唐人轶事汇编卷二十六</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E4%B8%83.html"><span class="header-section-number">78</span> 唐人轶事汇编卷二十七</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E5%85%AB.html"><span class="header-section-number">79</span> 唐人轶事汇编卷二十八</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E4%B9%9D.html"><span class="header-section-number">80</span> 唐人轶事汇编卷二十九</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B8%89%E5%8D%81.html"><span class="header-section-number">81</span> 唐人轶事汇编卷三十</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B8%89%E5%8D%81%E4%B8%80.html"><span class="header-section-number">82</span> 唐人轶事汇编卷三十一</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B8%89%E5%8D%81%E4%BA%8C.html"><span class="header-section-number">83</span> 唐人轶事汇编卷三十二</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B8%89%E5%8D%81%E4%B8%89.html"><span class="header-section-number">84</span> 唐人轶事汇编卷三十三</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B8%89%E5%8D%81%E5%9B%9B.html"><span class="header-section-number">85</span> 唐人轶事汇编卷三十四</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B8%89%E5%8D%81%E4%BA%94.html"><span class="header-section-number">86</span> 唐人轶事汇编卷三十五</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B8%89%E5%8D%81%E5%85%AD.html"><span class="header-section-number">87</span> 唐人轶事汇编卷三十六</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B8%89%E5%8D%81%E4%B8%83.html"><span class="header-section-number">88</span> 唐人轶事汇编卷三十七</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B8%89%E5%8D%81%E5%85%AB.html"><span class="header-section-number">89</span> 唐人轶事汇编卷三十八</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B8%89%E5%8D%81%E4%B9%9D.html"><span class="header-section-number">90</span> 唐人轶事汇编卷三十九</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%9B%9B%E5%8D%81.html"><span class="header-section-number">91</span> 唐人轶事汇编卷四十</a></li>
<li class="book-part">附录</li>
<li><a class="" href="references.html">参考文献</a></li>
</ul>

        <div class="book-extra">
          
        </div>
      </nav>
</div>
  </header><main class="col-sm-12 col-md-9 col-lg-7" id="content"><div id="宋人轶事汇编卷二十八" class="section level1">
<h1>
<span class="header-section-number">38</span> 宋人轶事汇编卷二十八<a class="anchor" aria-label="anchor" href="#%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E5%85%AB"><i class="fas fa-link"></i></a>
</h1>
<div id="李-纲" class="section level2">
<h2>
<span class="header-section-number">38.1</span> 李　纲<a class="anchor" aria-label="anchor" href="#%E6%9D%8E-%E7%BA%B2"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十八-李纲-1"></span>
邹状元应龙尝谓：予里中有瑞光岩，去县十余里，中有丞相李纲读书台。昔岩中有僧丹霞者，能前知。一日访僧，扣之，乃书云：「青箬笠，米去皮，此时节，正光辉。」后公于靖康年作相。因知此言之验，「青箬笠」，靖也；「米去皮」，康也。《湖海新闻夷坚续志》前集卷一。</p></li>
<li><p><span id="宋轶二十八-李纲-2"></span>
李伯纪初赴举辇下，一夕，酒渴，梦雪下，以双袖承接，欲快啗之，细视雪片上各有女真字，殊不晓。试罢，往二相祠下求梦，梦立殿陛，少顷，帘中出三纸示之：一曰上舍登第，二曰监察御史孙宗鉴，三曰宋十相公。虽喜有成名之兆，而后二幅语叵测。宣和己亥夏，京师水溢，朝廷方以有司失隄防，劾官吏。公时为右史在侍下，抗疏指明灾异，而未敢以告。忽庭闱昼寝惊寤，呼诸子语曰：「适梦一快行家来报云，舍人被大水飘出，修撰已授崇德使。此何祥也？」公因皇恐，自叙所奏。慈颜闻之喜，但趣家人治任待命而已。明日，谪沙县监当，逾年得自便，而修撰感疾卒，葬惠山。服阕，为太常少卿，岁在丙午。金人犯阙，渊圣欲亲征，公建议力驻乘舆，遂预大政。初，公尝除察官，乃与宗鉴同制。今上登极，进拜上宰，以御营使抚军，实宋十叶后。即惠山寺赐额曰崇亲报德禅院云。《泊宅编》十卷本卷六。</p></li>
<li><p><span id="宋轶二十八-李纲-3"></span>
林灵素作《神霄箓》，自公卿以下，群造其庐拜受，独李纲、傅崧卿、曾几移疾不行。《困学纪闻》卷二十。</p></li>
<li><p><span id="宋轶二十八-李纲-4"></span>
渊圣召公对延和殿，迎谓曰：「卿顷论水章疏，朕在东宫见之，至今犹能诵忆。尝为赋诗，有『秋来一凤向南飞』之句。」公叙谢。《宋名臣言行录》别集下卷一。</p></li>
<li><p><span id="宋轶二十八-李纲-5"></span>
杨龟山见李伯纪责降中造宅，谓人曰：「李三好闲不得。」《野老记闻》。</p></li>
<li><p><span id="宋轶二十八-李纲-6"></span>
靖康元年，金人初犯京师，种师道为宣抚使，李伯纪以右丞为亲征行营使。伯纪命大将姚平仲谋劫贼寨，数日前，行路皆知之，敌先为备。初出师，以为功在顷刻，令属官方允迪为露布。忽报失利，上震惊，于是免伯纪，师道亦罢，复建和议。《玉照新志》卷五。</p></li>
<li><p><span id="宋轶二十八-李纲-7"></span>
李伯纪为行营使，时王仲时、张仲宗俱为属。王颀长，张短小，白事相随。一馆职同在幕下，戏曰：「启行营，大鸡昂然来，小鸡竦而待。」《苕溪渔隐丛话》后集卷三十六引《说诗隽永》。</p></li>
<li><p><span id="宋轶二十八-李纲-8"></span>
李纲、种师道既罢，李邦彦坚主割地之议，遣割地使及遣使议和。陈东发愤伏阙上书，太学生具襕鞹，会于宣德门下者数百人，同日，军民数万会于宣德门，同太学生伏阙，乞用李纲。是日，会虏复攻城，军民……击登闻鼓，遇内侍朱拱之，撕擘死，骨血无余。又邦彦适过，军民骂曰：「李邦彦，汝是浪子，岂能做宰相。」拾瓦砾击之。邦彦跃马奔入朝堂乃免。由是内侍官撕擘杀之，张道济而下死者二十余人。渊圣登宣德门，传旨抚谕。开封尹王时雍以兵士数十人簇定东，又命刽子数人不离左右，主管殿前司王宗濋亦以殿前兵来往巡视。东挺身于斧锧之间。时雍宣言曰：「太学生以布衣敢劫天子，当行诛戮。」渊圣命中使宣谕，故东得免死。百姓皆言：「金人攻城急，乞召李纲捍贼。」渊圣从之，召纲复用为尚书右丞，尽兼旧职，仍兼提举城壁守御使，促登西壁。百姓见纲，皆呼曰：「右丞且与百姓为主。」纲亦言曰：「纲已在此，即登城矣，百姓不足忧。」促归照管老小，是日斩首乱者十余人，移时方定。《三朝北盟会编》卷三十四。</p></li>
<li><p><span id="宋轶二十八-李纲-9"></span>
虏既退，上遣兵十万援太原，以〔李〕纲为宣抚使，固辞不行，至以告身纳榻前。上怒甚，事叵测。签书枢密院许翰与纲皆，蔡京交党也，翰执政，纲颇有力，密书「杜邮」二字以寄纲，纲即日承命。《三朝北盟会编》卷四十。</p></li>
<li><p><span id="宋轶二十八-李纲-10"></span>
见陈东<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E5%85%AB.html#%E5%AE%8B%E8%BD%B6%E4%BA%8C%E5%8D%81%E5%85%AB-%E9%99%88%E4%B8%9C-4">4</a>。</p></li>
<li><p><span id="宋轶二十八-李纲-11"></span>
绍兴初，盛传《苏武令》词：「塞上风高，渔阳秋早，惆怅翠华音杳。驿使空驰，征鸿归尽，不寄双龙消耗。念白衣金殿，除恩黄阁，未成图报。　谁信我，致主丹衷，伤时多故，未作救民方召。调鼎为霖，登坛作将，燕然即须平扫。拥精兵十万，横行沙漠，奉迎天表。」云李丞相纲作。《云麓漫钞》卷十四。《南宋杂事诗》卷一。</p></li>
<li><p><span id="宋轶二十八-李纲-12"></span>
李纲，字伯纪，闽人，蔡京之子攸党也。……张浚，〔黄〕潜善所引用，力攻纲，至贬海南军。……至今言败绩之大者，必曰富平之役也，追还〔浚〕，薄谴，俾居福州。而纲自南迁回，亦寓是州焉。先是，纲百计求复用，富于财，交结中外而未效。及浚至，纲谓此奇货可居，顷心结纳。浚亦自云深悔前日之言，相与驩甚。绍兴四年冬，刘齐、金虏合兵犯淮泗，朝廷震恐，宰相赵鼎尝失身于伪楚，初无敢荐者，而浚独荐于言官，鼎德之，至是乘急变召浚，复秉枢机。召命下，纲赆行百余奁，皆珍异之物，又以论时事疏托之。浚至，即日进纲疏，起纲帅豫章，许其入觐。纲见上，尽以前朝所得书诏、犀玉带、及家藏宝玩次第进献，上皆不纳，延留浃旬，赐厩马金带饮膳而已。纲既去，殊怏怏。……七年，鼎、浚争权。浚自为有却敌之功，兴复之策，当独任国事，讽侍从台谏及其党与攻鼎，出会稽。……合肥兵乱……纲意浚必败，即条十五事，奏浚措画之失，又贻书于浚痛诋其过，以副本传示远近，欲挤浚而钓奇，且示于浚不厚也。浚既贬永州，纲亦坐贬。薄及暴横贪墨而罢。鼎复相，穷治浚事，至今未已。呜呼，势利之交，古人羞之，其三相之谓欤！《三朝北盟会编》卷一百九十九引《秀水闲居录》。</p></li>
<li><p><span id="宋轶二十八-李纲-13"></span>
李纲私藏过于国帑，厚自奉养，侍妾、歌僮、衣服、饮食，极于美丽。每飨客，殽馔必至百品。遇出，厨传数十担。其居福州也，张浚被召，纲赆行一百二十合，合以朱漆镂银装饰，样制如一，皆其宅库所有者。《旧闻证误》卷三引《秀水闲居录》。《宋名臣言行录》别集下卷一。《樵书》二编卷十。</p></li>
<li><p><span id="宋轶二十八-李纲-14"></span>
建盗范汝为，窜回源洞自杀，余党走邵武。韩世忠遣将击之。初，世忠疑城中人皆附贼，欲尽杀之。至福州，见公，公谓曰：「建城百姓多无辜。」世忠受教，故民得全活。及师还，父老送之，请为建生祠，世忠曰：「活尔曹者，李相公也。」《宋名臣言行录》别集下卷一。</p></li>
</ol>
</div>
<div id="宗-泽" class="section level2">
<h2>
<span class="header-section-number">38.2</span> 宗　泽<a class="anchor" aria-label="anchor" href="#%E5%AE%97-%E6%B3%BD"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十八-宗泽-1"></span>
《泊宅编》载宗泽初为馆陶尉，每获逃军即杀之，邑境为之无盗。吕吉甫尝戒之曰：「此虽除盗之策，恨子未曾观佛书，人命难得，不可妄杀，况国有常刑乎！」其后泽子五人，三人既已显官，皆死于泽前。《瓮牖闲评》卷八。《泊宅编》十卷本卷二，又三卷本卷上。《何氏语林》卷十九。</p></li>
<li><p><span id="宋轶二十八-宗泽-2"></span>
宗汝霖泽，政和初，知莱州掖县，时户部下提举司科买牛黄，以供在京惠民和济局合药用。督责急如星火，州县百姓竞屠牛以取黄。既不登所科之数，则相与敛钱以赂上下胥吏丐免。汝霖独以状申提举司，言牛遇岁疫则多病有黄，今太平已久，和气充塞，县境牛皆充腯，无黄可取。使者不能诘，一县获免。《闲燕常谈》。《宋稗类钞》卷一。</p></li>
<li><p><span id="宋轶二十八-宗泽-3"></span>
太上出使，时至磁州，磁人不欲其往，谏不从。宗忠简欲假神以拒之，曰：「此有崔府君庙甚灵，可以卜珓。仍其庙有焉，能如何。」遂入烧香。其马衔车辇等物，塞了去路，宗曰：「此可以见神之意矣。」遂止不往。后太上感其事，以为车辇是即位之兆，不曾关白中书，只令内官就玉津园路口造崔府君庙，令曹泳作记。一日，北使来，秦〔桧〕出接，过玉津园，见之，归奏「所见太庙，不知是何神」，太上因语之。秦曰：「虏以为功，今却归功于神，恐虏使见之不便。」即日拆之。《朱子语类》卷一百二十七。《南宋杂事诗》卷七。《宋稗类钞》卷二。</p></li>
<li><p><span id="宋轶二十八-宗泽-4"></span>
宗尹汝霖，其遇事虽用权智，而济难于谈笑之间，士大夫多能道之。建中靖国间，为文登令。同年青州教授黄策上书，自姑苏编置文登，州遣牙校押赴贬所，过县而黄适感寒疾，不能前进。牙校督行，虽加厚赂，祈为一日之留，坚不可得。不得已，使人致殷勤于公。公即具供帐于行馆，及命医诊候，至调理安完，而了不知牙校所在。密讯其从行者，云：「自至县，即为县之胥魁约饮于营妓，而以次胥史，日更主席，此校嗜酒而贪色，至今不肯出户。」屡迫促之，乃始同进。金寇犯阙，銮舆南幸，贼退，以公尹开封。初至而物价腾贵，至有十倍于前者，郡人病之。公谓参佐曰：「此易事耳，都人率以食饮为先，当治其所先，则所缓者不忧不平也。」密使人问米面之直，且市之，计其直，与前此太平时初无甚增。乃呼庖人取面，令准市肆笼饼大小为之，及取糯米一斛，令监库使臣如市酤酝酒，各估其值。而笼饼枚六钱，酒每角七十足。出勘市价，则饼二十，酒二百也。公先呼作坊饼师至，讯之曰：「自我为举子时，来往京师今三十年矣。笼饼枚七钱，而今二十，何也，岂麦价高倍乎？」饼师曰：「自都城离乱以来，米麦起落初无定价，因袭至此，某不能违众独减，使贱市也。」公即出兵厨所作饼示之，且语之曰：「此饼与汝所市重轻一等，而我以日下市直，会计新面工直之费，枚止六钱，若市八钱，则已有两钱之息。今为将出令，止作八钱。敢擅增此价而市者，罪应处斩，且借汝头以行吾令也。」即斩以狥。明日饼价仍旧，亦无敢闭肆者。次日呼贾扑正店任修武至，讯之曰：「今都城糯价不增，而酒值三倍何也？」任恐悚以对曰：「某等开张承业，欲罢不能，而都城自贼马已来，外居宗室及权贵亲属私酿至多，不如是无以输纳官曲之直与工役油烛之费也。」公曰：「我为汝尽禁私酿，汝减直百钱，亦有利入乎？」任扣额曰：「若尔则饮者俱集，多中取息，足办输役之费。」公熟视久之曰：「且寄汝头颈上，出率汝曹。」即换招榜，一角止作百钱足，不患乎私酝之搀夺也。明日出令：「敢有私造酒曲者，捕至不问多寡，并行处斩。」于是倾糟破觚者不胜其数。数日之间，酒与饼直既并复旧，其它物价不令而次第自减。既不伤市人，而商旅四集，兵民懽呼，称为神明之政。时杜充守北京，号南宗北杜云。《春渚纪闻》卷四。《宋稗类钞》卷三。</p></li>
<li><p><span id="宋轶二十八-宗泽-5"></span>
〔丁未〕诏兵部郎官、太常寺官各一员，内侍二员诣京师，奉迎所藏太庙神主赴行在。先是，上命京城留守宗泽移所拘金使于别馆，优加待遇。泽谓：「二圣在金，必欲便行诛戮，恐贻君父忧；若纵之使还，又有伤国体。莫若拘縻于此，俟车驾还阙，登楼肆赦，然后特从宽贷。」及是诏下，泽上奏曰：「臣不意陛下复听奸臣之语，浸渐望和，为退奔计，营缮金陵，奉元祐太后，仍遣官奉迎太庙木主，弃河东、河西、河北、京东、京西、淮南、陕右七路生灵，如粪壤草芥，略不顾惜，又令迁金使别馆，优加待遇。不知二三大臣，于金人情款，何如是之厚？而于国家訏谟，何如是之薄也？臣之朴愚，必不敢奉诏，以彰国弱。此我大宋兴衰治乱之机，愿陛下察之。陛下果以臣言为狂，请投之远恶，以快奸贼。」诏答曰：「卿弹压强梗，保护都城，深所倚仗。但拘留金使，未达朕心。」泽犹不奉诏。又请上回銮。《建炎以来系年要录》卷七。</p></li>
<li><p><span id="宋轶二十八-宗泽-6"></span>
建炎初，宗汝霖留守东京，群盗降附者百余万，皆谓汝霖曰「宗爷爷」。《老学庵笔记》卷一。</p></li>
<li><p><span id="宋轶二十八-宗泽-7"></span>
统制官杨进屯城南。王善者，有众二千余，皆山东游手之人，先进来降，屯城北。二人气不相下。一日，各率所部千余相拒于天津桥，都人颇恐。〔宗〕泽以片纸谕之曰：「为国之心，固如是耶？当战阵立功时，胜负自见。」二人相视惭沮而退。《建炎以来系年要录》卷十五。《昨非庵日纂》一集卷十五。</p></li>
<li><p><span id="宋轶二十八-宗泽-8"></span>
时有降寇赵海者，屯板桥，辄堑路以阻行者。刍者八人过其垒，海怒而脔之。觇事者以告〔宗〕泽。召之，海以甲士五百自卫而入。泽方对客，海具伏，即械之系狱。客曰：「彼甲士甚众，姑徐之。」泽笑谓其次将曰：「领众还营，明日诛海于市。」闻者股栗。《建炎以来系年要录》卷十五。《昨非庵日纂》一集卷十五。</p></li>
<li><p><span id="宋轶二十八-宗泽-9"></span>
见岳飞<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B8%89%E5%8D%81.html#%E5%AE%8B%E8%BD%B6%E4%B8%89%E5%8D%81-%E5%B2%B3%E9%A3%9E-8">8</a>。</p></li>
<li><p><span id="宋轶二十八-宗泽-10"></span>
宗忠简公留守汴京，当金人蹂躏之余，百务拮据，岂有意营不急者。一日，于艮岳遗址得定武禊帖石刻，即遣力辇至行在，中途为斡离不邀截以去。后金昌宗以为秘玩。《坚瓠秘集》卷三。</p></li>
<li><p><span id="宋轶二十八-宗泽-11"></span>
〔宗〕泽将没，无一语及家事，但连呼「过河」者三。《遗表》犹赞上还京，先言已涓日渡河而得疾，其末曰：「嘱臣之子，记臣之言，力请銮舆亟还京阙，大震雷霆之怒，出民水火之中。夙荷君恩，敢忘尸谏！」《建炎以来系年要录》卷十六。</p></li>
<li><p><span id="宋轶二十八-宗泽-12"></span>
宗忠简公薨，其家人方入棺，未敛。军兵举出大厅，三日祭吊，来哭不绝，祭物满厅无数，其得军情人心如此。《朱子语类》卷一百三十二。</p></li>
<li><p><span id="宋轶二十八-宗泽-13"></span>
〔宗〕泽自奉甚薄，方谪居时，𫗴粥不继，吟啸自如。晚年俸入稍厚，亦不异畴昔，食不兼味，衣敝不易。常曰：「君父方卧薪尝胆，臣子乃安居美食耶？」《昨非庵日纂》二集卷九。《建炎以来系年要录》卷十六。</p></li>
</ol>
</div>
<div id="李邦彦" class="section level2">
<h2>
<span class="header-section-number">38.3</span> 李邦彦<a class="anchor" aria-label="anchor" href="#%E6%9D%8E%E9%82%A6%E5%BD%A6"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十八-李邦彦-1"></span>
李邦彦，字士美，怀州人。父为银匠，唯喜与进士游。河东举人入京师者，至怀州必投其父。其父罢工，为买卖干置，仍量资给以津送其行，时人谓之结秀才缘。……邦彦性俊爽，同学者服其敏而工，然习下喜闾阎鄙猥事，自号为李浪子。……喜讴善谑，尤能市井鄙俚之语，每以鄙俚之语缀成小词，无赖子得之，喧传里巷。邦彦尝自言：「赏尽天下花，踢尽天下毬，做尽天下官。」而都人亦呼邦彦为「浪子宰相」。《三朝北盟会编》卷二十八。《宋诗纪事》卷三十八。</p></li>
<li><p><span id="宋轶二十八-李邦彦-2"></span>
李端行，字圣达，毗陵人，崇宁间太学屡中魁选，声名籍甚。大观丁亥岁，与诸路贡士群试，李士美作魁，圣达第二，意不平之。尝曰：「天下清气无南北之异，但吴中清气，十分钟于人，河朔清气，为鹅梨占了八分。」以士美河内人故也。士美衔之，其后士美拜相，圣达方为太博，坐小累罢，坎失志而死。《闲燕常谈》。案：「士美」原误作「士英」，据《宋史》改正。</p></li>
<li><p><span id="宋轶二十八-李邦彦-3"></span>
宣和中，艮岳之观游极其伟丽，既有绛霄楼、华胥殿诸离宫矣，其东偏接景龙门，巨竹千个，蔽亏翠密，京师他苑囿亦罕比。宫嫔出入其间，如仙宸帝所。徽宗命建楼以临之，既成而未有名，梦金紫人言曰：「艮岳新楼，宜名为『倚翠』，取唐杜甫诗所谓『天寒翠袖薄，日暮倚修竹』之句也。」梦中问：「汝何人？」对曰：「臣乃太平宰相。」寤而异之。明旦，翰林学士李邦彦入对，奏事毕，偶问曰：「近于苑中立小楼，下有修竹，当以何为名？」邦彦了不经思，即以「倚翠」对。上惊喜，谓与梦协。时邦彦眷注已深，有意大用，自是数日间拜尚书右丞，遂为次相。《夷坚丙志》卷十三。</p></li>
<li><p><span id="宋轶二十八-李邦彦-4"></span>
李邦彦以次相阿附，每燕饮，则自为倡优之事，杂以市井诙谐，以为笑乐。人呼李邦彦做「浪子宰相」。一日，侍宴，先将生绡画成龙文贴体。将呈伎艺，则裸其衣，宣示文身，时出狎语。上举杖欲笞之，则缘木而避。中宫自内望见，谕旨云：「可以下来了。」邦彦答道：「黄莺偷眼覻，不敢下枝来。」中宫乃叹曰：「宰相如此，怎能治天下耶！」《宣和遗事》前集。</p></li>
<li><p><span id="宋轶二十八-李邦彦-5"></span>
李邦彦罢宰相……为都人所愤怨，才出门，争呼殴击，将杀之，马逸偶脱，百姓独得其履。因乘妇人小舆，垂黄裙轿帘上，密匿于启圣院，以丐罢待命得去，始敢出。《三朝北盟会编》卷三十五。</p></li>
<li><p><span id="宋轶二十八-李邦彦-6"></span>
道君逊位东幸，梁师成以扁舟出淮。李邦彦为相，都人欲击之，驰入西府，已失一履。时人语曰：「太傅扁舟东下，丞相只履西归。」《可书》。《古谣谚》卷六十一。</p></li>
</ol>
</div>
<div id="吴-敏" class="section level2">
<h2>
<span class="header-section-number">38.4</span> 吴　敏<a class="anchor" aria-label="anchor" href="#%E5%90%B4-%E6%95%8F"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十八-吴敏-1"></span>
吴敏，仪真人，妙龄秀发。政和初，上庠试书义有声。蔡京见其程文，复爱其丰韵粹美，欲以女妻之，元中辞焉。释褐授浙东学事司干官。除馆职，擢记注西掖。时年二十七，玉立鸳鹭行中，一时歆艳。……敏有侍儿曰远山，美姿色，通文理。敏每为文，使供笔砚之役。一日，有访敏者，敏方据案运笔，远山者方磨墨拂纸。时服其风流如此。《三朝北盟会编》卷五十四。《宋诗纪事》卷三十八。</p></li>
<li><p><span id="宋轶二十八-吴敏-2"></span>
吴元中丞相在辟雍，试经义五篇，盖用《字说》，援据精博。蔡京为进呈，特免省赴廷试，以为学《字说》之劝。及作相，上章乞复《春秋》科，反攻王氏。徐择之时为左相，语人曰：「吴相此举，虽汤、武不能过。」客不解。择之曰：「逆取而顺守。」元中甚不能平。《老学庵笔记》卷四。《何氏语林》卷二十七。《宋稗类钞》卷六。</p></li>
<li><p><span id="宋轶二十八-吴敏-3"></span>
吴元中丞相敏，宣和间著《中桥见闻录》，记当时事，不敢斥言，大抵多为廋语。其称「安」者，谓蔡攸，盖攸字居安；「实」者，谓童贯；「木」者，谓林灵素或朱勔也。《梁溪漫志》卷六。</p></li>
<li><p><span id="宋轶二十八-吴敏-4"></span>
徐处仁为太宰兼门下侍郎……与吴敏不协，每朝罢议事互相诋訾。未几，吴敏于东府见处仁，处仁方秉笔据案，敏既坐，有所咨启，语渐相侵，处仁忿然以笔掷之，正中敏面额，唇鼻皆黑，同坐者引去。明日，吴敏奏其事，而御史亦相继弹劾，不逾月罢。敏以年少，多不习事，胥吏将文牒至，有所呈覆，吴敏不能裁遣，但云「依旧例可也」。是时军期紧急，遽如星火，敏不留意，方具劄子乞令学者添治《春秋》，又因司业杨时上言……谓安石不当继「十哲」，宜依郑康成画壁从祀，上从其言，下太学如敏所请。时人有「十不管」之语云：「不管太原，却管太学；不管防秋，却管《春秋》；不管𪿫石，却管安石；不管肃王，却管舒王；不管燕山，却管聂山；不管东京，却管蔡京；不管河北地界，却管举人免解；不管河东，却管陈东；不管二太子，却管立太子。」盖讥其不切事务故也。《三朝北盟会编》卷五十一。《宋稗类钞》卷八。</p></li>
<li><p><span id="宋轶二十八-吴敏-5"></span>
见宋徽宗<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C-4.html#%E5%AE%8B%E8%BD%B6%E4%BA%8C-%E5%AE%8B%E5%BE%BD%E5%AE%97-54">54</a>。</p></li>
</ol>
</div>
<div id="吴-叙" class="section level2">
<h2>
<span class="header-section-number">38.5</span> 吴　叙<a class="anchor" aria-label="anchor" href="#%E5%90%B4-%E5%8F%99"><i class="fas fa-link"></i></a>
</h2>
<ol style="list-style-type: decimal">
<li>
<span id="宋轶二十八-吴叙-1"></span>
吴元中丞相之弟名叙，字元常，亦能诗，有「水竹清瘦霜松孤」之句。除南京敦宗院教授，未赴，忽弃官为僧，法名正光，历住万年、国清诸刹，晚主衢之乌巨寺。一子亦早殀，其妇守志不嫁，光年益老，感疾，妇必躬造饮馔以进，积久不懈。后元中丞相薨，当家无人，其祖母韩夫人奏乞元常归故官，诏许之，元常迄不就。凡住名刹四十年而终。《梁溪漫志》卷九。</li>
</ol>
</div>
<div id="徐处仁" class="section level2">
<h2>
<span class="header-section-number">38.6</span> 徐处仁<a class="anchor" aria-label="anchor" href="#%E5%BE%90%E5%A4%84%E4%BB%81"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十八-徐处仁-1"></span>
见吴敏<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E5%85%AB.html#%E5%AE%8B%E8%BD%B6%E4%BA%8C%E5%8D%81%E5%85%AB-%E5%90%B4%E6%95%8F-2">2</a>。</p></li>
<li><p><span id="宋轶二十八-徐处仁-2"></span>
见吴敏<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E5%85%AB.html#%E5%AE%8B%E8%BD%B6%E4%BA%8C%E5%8D%81%E5%85%AB-%E5%90%B4%E6%95%8F-4">4</a>。</p></li>
</ol>
</div>
<div id="唐-恪" class="section level2">
<h2>
<span class="header-section-number">38.7</span> 唐　恪<a class="anchor" aria-label="anchor" href="#%E5%94%90-%E6%81%AA"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十八-唐恪-1"></span>
见欧阳修<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81%E5%9B%9B.html#%E5%AE%8B%E8%BD%B6%E5%8D%81%E5%9B%9B-%E6%AC%A7%E9%98%B3%E4%BF%AE-45">45</a>。</p></li>
<li><p><span id="宋轶二十八-唐恪-2"></span>
见童贯<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E5%85%AD.html#%E5%AE%8B%E8%BD%B6%E4%BA%8C%E5%8D%81%E5%85%AD-%E7%AB%A5%E8%B4%AF-17">17</a>。</p></li>
<li><p><span id="宋轶二十八-唐恪-3"></span>
唐恪夜出，百姓抛瓦打破烛笼。上知之，以为失人心，遂罢恪。《三朝北盟会编》卷六十五。</p></li>
</ol>
</div>
<div id="何" class="section level2">
<h2>
<span class="header-section-number">38.8</span> 何<a class="anchor" aria-label="anchor" href="#%E4%BD%95"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十八-何-1"></span>
梓潼当西蜀之冲，有庙极灵，凡蜀之举子以贡入京师者，必祷于祠下，以问得失，无一不验者。文缜尝语余：顷欲谒而忘之，翼旦，行十余里始悟。亟下马还望，默祷而拜。是夕，梦入庙庭，神在帘中，以诰投帘外授文缜。发视之，略如今之诰，亦有词，文缜犹能成诵。略记有云「朕临轩策士」云云，「得十人者，今汝褎然为举首」云云。后结衔具所授官。文缜觉而思曰：「今廷试，无虑五百人，而言十人，殆以是戏我耶？」既唱名，果为魁，而第一甲。《石林避暑录话》卷二。《夷坚丁志》卷八。《新编分门古今类事》卷八。</p></li>
<li><p><span id="宋轶二十八-何-2"></span>
长安西去蜀道有梓橦神祠者，素号异甚。士大夫过之，得风雨送，必至宰相。进士过之，得风雨则必殿魁。自古传无一失者。……鲁公帅成都，一日召还，遇大风雨，平地水几二十寸，遂位极人臣。何文缜丞相，政和初与计偕，亦得风雨送，仍见梦曰：「汝实殿魁，圣策所问道也。」文缜抵阙下，适得太上《注道德经》，因日夜穷治。及试策目，果问道，而何为殿魁。《铁围山丛谈》卷四。</p></li>
<li><p><span id="宋轶二十八-何-3"></span>
何文缜丞相在太学，与同舍生黄君诣日者孙黯问命。黯袒衣踞坐，丞相先占，既布算，黯正襟揖曰：「命极贵，不惟魁天下，且位极人臣。」二人相视笑曰：「何相侮邪？」黯愠曰：「黯老矣，粗有生计，今谄一秀才，其获几何？奈何命实中格。」丞相曰：「然则何时作状元？」曰：「乙未岁。」「何年为相？」曰：「不出一纪。但有一事绝异，君拜相后，当死于异国。寻常奉使绝域者不过侍从官，何由有宰相入国者？此为不可晓耳。」……乙未岁廷试，果问道，悉以经语对，遂为第一人。后十二年，至靖康丙午，拜少宰，从二帝北狩，死于虏，皆如黯言。《夷坚乙志》卷七。</p></li>
<li><p><span id="宋轶二十八-何-4"></span>
政和丙申殿试，何为状元，潘良贵次之，皆年少有丰貌，而第三人郭孝友颇古怪。唱名日，呵出御街，观者皆曰：「状元真何郎，牓眼真潘郎，第三人真郭郎也。」《苕溪渔隐丛话》后集卷三十六引《上庠录》。《尧山堂外纪》卷五十四。《坚瓠癸集》卷二。《宋诗纪事》卷三十九。</p></li>
<li><p><span id="宋轶二十八-何-5"></span>
何文缜在馆阁时，饮一贵人家，侍儿惠柔者，解帕子为赠，约牡丹开再集。何甚属意，归作《虞美人》曲，曲中隐其名云：「分香帕子揉蓝腻，欲去殷勤惠。重来直待牡丹时，只恐花知知后故开迟。　别来看尽闲桃李，日日栏干倚。催花无计问东风，梦作一双蝴蝶遶芳丛。」何书此曲与赵咏道，自言其张本云。《碧鸡漫志》卷二。《夷坚三志》壬卷七。《词林纪事》卷八引《乐府纪闻》。</p></li>
<li><p><span id="宋轶二十八-何-6"></span>
靖康中，何文缜将拜相，夜梦人持弓矢射中其仆，乃先乞复太少宰为仆射。《建炎以来朝野杂记》卷十。</p></li>
<li><p><span id="宋轶二十八-何-7"></span>
虏邀亲王、宰臣议和，何留之不遣。，书生，好夸大，暗机会，唯取谋于兄棠。棠亦碌碌，无过人之谋。日于都堂饮醇酒，谈笑自若，时一复讴柳词。闻虏所要浩瀚，方大酣，摇首曰：「便饶你漫天索价，待我略地酬伊。」闻者大惊。《三朝北盟会编》卷六十八。</p></li>
<li><p><span id="宋轶二十八-何-8"></span>
何当京城已陷虏人，入视帑藏仓庾。时有胡思者为司农卿，其诸仓米麦数白。既复，送至厅事傍，遽属言曰：「大卿切勿令乱量。」思应曰：「诺。」至客次，方悟其戏，盖语有「胡思乱量」也。时谓作宰相如此，何以服百僚。《闲燕常谈》。</p></li>
<li><p><span id="宋轶二十八-何-9"></span>
上命何出使军前，惶惧失色，辞不敢行。上固遣之，迟回良久，不决。〔李〕若水谩骂云：「致国家如此，皆尔辈误事！今社稷倾危，尔辈万死何足塞责。」不得已，乃上马，而足战不能跨。左右扶上，北出朱雀门，所执马鞭三坠地。《三朝北盟会编》卷七十。</p></li>
<li><p><span id="宋轶二十八-何-10"></span>
车驾出幸军前，时何自谓折冲有术，对虏使歌曰：「细雨共斜风，日日作轻寒。」左右及虏使皆笑。《三朝北盟会编》卷七十四。</p></li>
<li><p><span id="宋轶二十八-何-11"></span>
何初主议不割地。既而守城事败，自谓宗社将危。后闻金人讲和，反倾意信之，从车驾见二酋，割两河地申降于虏。可谓主辱臣死之时也。归都堂，曾无愧色，见执政但喜讲和而已。与作宴会，饮酒食肉，谈笑终日。《三朝北盟会编》卷七十一。</p></li>
<li><p><span id="宋轶二十八-何-12"></span>
〔何〕在虏营题绝句云：「念念通前劫，依依返旧魂。人生会有死，遗恨满乾坤。」……后秦桧自虏中来，言死矣。《三朝北盟会编》卷八十七。</p></li>
<li><p><span id="宋轶二十八-何-13"></span>
靖康中，何文缜初相，虏再犯京师，康王在河北，文缜请以帛书拜王为大元帅，渊圣可之。文缜既北去，御笔藏于其家。绍兴中，文缜之弟矩持诣秦丞相，乞进于朝。秦方主和，恶闻其事，抑不奏。秦死，矩知万州，乃申建康，乞会申王府御笔所在，秦氏取而还之。淳熙十二年，洪端明领史院，请下隆州索其书，编于《中兴日历》。矩子通判邛州事令修以闻，诏付史馆，迁令修一秩，知邛州云。《建炎以来朝野杂记》甲集卷八。</p></li>
</ol>
</div>
<div id="耿南仲" class="section level2">
<h2>
<span class="header-section-number">38.9</span> 耿南仲<a class="anchor" aria-label="anchor" href="#%E8%80%BF%E5%8D%97%E4%BB%B2"><i class="fas fa-link"></i></a>
</h2>
<ol style="list-style-type: decimal">
<li>
<span id="宋轶二十八-耿南仲-1"></span>
元祐初，滕章敏帅定武，时耿晞道南仲为教授。偶燕集郡僚，章敏席间作诗，坐客皆和，独晞道辞云：「某以经义过省，不习为诗。」章敏之婿何洵直，滑稽名世，忽云：「熙宁中，裕陵后苑射弓，而殿帅林广云不能。上询其故，云臣本出弩手。」阖坐大笑。《挥麈余话》卷二。</li>
</ol>
</div>
<div id="王孝迪" class="section level2">
<h2>
<span class="header-section-number">38.10</span> 王孝迪<a class="anchor" aria-label="anchor" href="#%E7%8E%8B%E5%AD%9D%E8%BF%AA"><i class="fas fa-link"></i></a>
</h2>
<ol style="list-style-type: decimal">
<li>
<span id="宋轶二十八-王孝迪-1"></span>
王孝迪领簇合犒设大金国金银所，出榜，籍士庶所有之物。谓如此则免吾民肝脑涂地，不然则男子杀尽，女人虏尽，宫室焚尽，金取尽。其辞乖谬，不可具言，人谓之「四尽中书」，以比李邺「六如给事」。《三朝北盟会编》卷三十。</li>
</ol>
</div>
<div id="陈过庭" class="section level2">
<h2>
<span class="header-section-number">38.11</span> 陈过庭<a class="anchor" aria-label="anchor" href="#%E9%99%88%E8%BF%87%E5%BA%AD"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十八-陈过庭-1"></span>
〔陈过庭〕尝为右司使辽国，在朝无所附倚。徽宗尝曰：「陈过庭中立不倚者也。」《名贤氏族言行类稿》卷十一。</p></li>
<li><p><span id="宋轶二十八-陈过庭-2"></span>
金人再犯京师，议割两河，须大臣偕行。聂昌、耿南仲皆以事辞，〔陈忠肃〕公曰：「主忧臣辱，臣愿效死。」钦宗挥涕叹息，留不遣。及城陷始行，二驾北狩，公已在河北，因留，不得归，死于燕山。《宋名臣言行录》续集卷二。《读书镜》卷九。</p></li>
<li><p><span id="宋轶二十八-陈过庭-3"></span>
靖康以来迄于建炎，使于金人而不返者至数人……陈过庭病且死，其卒自割其胁取肝为羹以献，冀愈过庭之疾。既死，以北俗焚之，其卒又自剔股肉投之于火，曰：「此肉与公同焚。」其感人如此。《三朝北盟会编》卷二百二十二。</p></li>
</ol>
</div>
<div id="聂-昌" class="section level2">
<h2>
<span class="header-section-number">38.12</span> 聂　昌<a class="anchor" aria-label="anchor" href="#%E8%81%82-%E6%98%8C"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十八-聂昌-1"></span>
见王黼<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E5%85%AD.html#%E5%AE%8B%E8%BD%B6%E4%BA%8C%E5%8D%81%E5%85%AD-%E7%8E%8B%E9%BB%BC-3">3</a>。</p></li>
<li><p><span id="宋轶二十八-聂昌-2"></span>
〔聂〕昌，旧名山，上尝梦为两日所逼，乃改「山」为「昌」以厌之，人皆莫晓其意。或谓：欲用山奉使金国，乃改赐名。又曰：上一日谓聂山曰：「山大物也，何以为名？」山曰：「臣素慕周昌为人，乞改名『昌』。」于是奉御笔改名「昌」。《三朝北盟会编》卷五十一。</p></li>
<li><p><span id="宋轶二十八-聂昌-3"></span>
靖康遣聂山割三镇与金人请和，三镇之民不肯左袵，群起敺山至死，而朝廷或传其生。词臣行加恩词云：「风寒易水，知士去之不还；日远长安，怪人来而未至。」《诚斋诗话》。</p></li>
</ol>
</div>
<div id="李-回" class="section level2">
<h2>
<span class="header-section-number">38.13</span> 李　回<a class="anchor" aria-label="anchor" href="#%E6%9D%8E-%E5%9B%9E"><i class="fas fa-link"></i></a>
</h2>
<ol style="list-style-type: decimal">
<li>
<span id="宋轶二十八-李回-1"></span>
李少愚回参政，建康人，所居在秦淮畔。年二岁，因家人拜扫登舟，乳母怀抱间，失手坠水中。水急不可寻，举舟号恸。至明日，有渔舟闻哭声，问知其故，即舟中取一儿还之，乃少愚也。曰：「夜来遥望滩上，数人附火，就视之，但见一婴儿卧地上，四面火环绕。意谓魍魉窃取，故抱得之。」《夷坚甲志》卷七。</li>
</ol>
</div>
<div id="种师道" class="section level2">
<h2>
<span class="header-section-number">38.14</span> 种师道<a class="anchor" aria-label="anchor" href="#%E7%A7%8D%E5%B8%88%E9%81%93"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十八-种师道-1"></span>
见种世衡<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81%E4%B8%89.html#%E5%AE%8B%E8%BD%B6%E5%8D%81%E4%B8%89-%E7%A7%8D%E4%B8%96%E8%A1%A1-15">15</a>。</p></li>
<li><p><span id="宋轶二十八-种师道-2"></span>
种彝叔，靖康初以保静节钺致仕，居长安村墅。一夕，旌节有声，甚异，旦而中使至，遂起。五代时，安重诲、王峻皆尝有此异，见《周太祖实录》，二人者皆得祸。彝叔虽自是登枢府，然功名不成，亦非吉兆也。方彝叔赴召时，有华山道人献诗曰：「北蕃群犬窥篱落，惊起南朝老大虫。」《老学庵笔记》卷三。</p></li>
<li><p><span id="宋轶二十八-种师道-3"></span>
师道承召命……入京师……上乃令师道与〔李〕邦彦于政事堂共议其事。师道见邦彦……曰：「闻城外居民悉为贼杀掠，畜产多亦为贼所有。当时闻贼来，何不悉令城外百姓撤去屋舍，搬畜产入城，遽闭门？以为贼资，何也？」邦彦曰：「仓卒之际，不暇及此。」师道又笑曰：「好慌，好慌。」左右皆笑。又曰：「公等文臣，腰下金带，不能自守，以与虏人。若虏要公等首级，如何？」邦彦不能对。《三朝北盟会编》卷三十。</p></li>
<li><p><span id="宋轶二十八-种师道-4"></span>
师道受命出巡城……令骁勇数辈出城，得金虏三人至，则令言军中事。其一不肯言，师道令斩之。又问其次，遂恐惧，明言军中事。其一破其腹以验所食之物，腹中无他，唯豆耳。师道语其众曰：「贼粮已匮，可以殄灭。」乃遣一人还军中，使道其事，贼军大惊，于是决意求和。《三朝北盟会编》卷三十。</p></li>
<li><p><span id="宋轶二十八-种师道-5"></span>
金使王汭素颉颃，方入对，望见公，拜跪稍如礼。上顾笑曰：「彼为卿故也。」《宋名臣言行录》续集卷二。</p></li>
<li><p><span id="宋轶二十八-种师道-6"></span>
姚平仲谋劫虏寨，钦庙以询种彝叔，彝叔持不可甚坚。及平仲败，彝叔乃请速再击之，曰：「今必胜矣。」或问：「平仲之举为虏所笑，奈何再出？」彝叔曰：「此所以必胜也。」然朝廷方上下震惧，无能用者。《老学庵笔记》卷四。</p></li>
<li><p><span id="宋轶二十八-种师道-7"></span>
老种太尉师道，预知金贼反复，上进二诗，多为张大太尉者收藏，不达。已备言大、金连结情状，后果叛盟。诗曰：「外塞胡儿里党臣，勾连数众赴京城。团团阔阔孤平寨，不识皇家王气星。」又云：「飞蛾视火残生灭，燕逐群鹰命不存。从今一扫胡兵尽，万年不敢正南行。」后金人奔突犯阙，皆如其言。《侯鲭录》卷七。</p></li>
</ol>
</div>
<div id="姚平仲" class="section level2">
<h2>
<span class="header-section-number">38.15</span> 姚平仲<a class="anchor" aria-label="anchor" href="#%E5%A7%9A%E5%B9%B3%E4%BB%B2"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十八-姚平仲-1"></span>
姚太尉平仲，字希晏，靖康初在围城中，夜将死士攻敌营，不利，骑骏骡逸去，竟不出。后有见之于丈人观道院，亦年近九十，紫髯长委地，喜作草书。《东南纪闻》卷二。</p></li>
<li><p><span id="宋轶二十八-姚平仲-2"></span>
姚将军，靖康初以战败亡命，建炎中下诏求之不可得。后五十年，乃从吕洞宾、刘高尚往来名山，有见之者。放翁感其事，作诗《题青城山上清宫壁间》，云：「造物困豪杰，意将使有为。功名未足言，或作出世资。姚公勇冠军，百战起西陲。天方覆中原，殆非一木支。脱身五十年，世人识公谁。但惊山泽间，有此熊豹姿。」《庶斋老学丛谈》卷二。</p></li>
</ol>
</div>
<div id="吴-革" class="section level2">
<h2>
<span class="header-section-number">38.16</span> 吴　革<a class="anchor" aria-label="anchor" href="#%E5%90%B4-%E9%9D%A9"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十八-吴革-1"></span>
〔吴〕革自车驾出城，饮食坐卧未尝少忘，每食屡废匕箸。有泛埽者，革止之曰：「主上蒙尘，而臣子欲洁其居耶！」《三朝北盟会编》卷八十四。</p></li>
<li><p><span id="宋轶二十八-吴革-2"></span>
初，驾出不得还，户书梅执礼置二十七所，皆托以弹压赈济为名，其实招集材勇之人，欲以救驾。有陕西统制官吴革，实一所之数，在京监粜官米。……欲为夺驾之计。初，五日内亲事官数百人闻立张邦昌，以不忍屈节异姓，先杀妻孥血属，焚其居以应，为徒中所告，左言、范琼领兵追革至朱雀门，诈呼与之谋曰：「吴统制，你只手偃黄河，此事得自家门共议。」革闻，以谓二人率兵助己，乃下马欲与之语，琼乃执革，并其子皆斩之。《三朝北盟会编》卷八十四。</p></li>
</ol>
</div>
<div id="翁彦国" class="section level2">
<h2>
<span class="header-section-number">38.17</span> 翁彦国<a class="anchor" aria-label="anchor" href="#%E7%BF%81%E5%BD%A6%E5%9B%BD"><i class="fas fa-link"></i></a>
</h2>
<ol style="list-style-type: decimal">
<li>
<span id="宋轶二十八-翁彦国-1"></span>
〔翁〕中丞名彦国，建之崇安人。二帝北狩，伪楚张邦昌僭帝号。邦昌欲迎康王，计犹豫未决。公自乡郡爰提兵勤王，道中得邦昌书。其外书书示翁，其书中有「忍死权就大事」之词。翁密视，遂答邦昌书，大称邦昌以「太宰阁下」。其略曰：「愕视封题，不敢拆视，幸先为道路所发。今相公谓有其迹而无其事，不可也；谓有其事而无其志，不可也。且谓迎延福宫之文，虽微示人以意，安知不为新都之渐，力请贬去僭号，早迎康王。不然，勒兵十万见公于端闱，不得施东阁之恭矣。」邦昌惧外兵浸入，遂决迎康王策，府库皆称「臣邦昌谨封」。公为李丞相纲姻亚，李之用公，本以才选。李既罢政，浮溪汪氏行制词，丑诋李公，目为「群小之宗」。至行翁制，亦谓「汝本茶山驵侩之徒」。先是，翁已六世收科，非驵侩也。茶山，翁所居百里而遥。浮溪汪氏本为秦桧所知，李公得政，不甚荐用汪，汪疑为翁所谮，故极力诮之。《四朝闻见录》乙集。</li>
</ol>
</div>
<div id="吕好问" class="section level2">
<h2>
<span class="header-section-number">38.18</span> 吕好问<a class="anchor" aria-label="anchor" href="#%E5%90%95%E5%A5%BD%E9%97%AE"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十八-吕好问-1"></span>
见吕希哲<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81.html#%E5%AE%8B%E8%BD%B6%E4%BA%8C%E5%8D%81-%E5%90%95%E5%B8%8C%E5%93%B2-14">14</a>。</p></li>
<li><p><span id="宋轶二十八-吕好问-2"></span>
上再幸虏营，命吕公等入城抚谕。……上请者，或于尚书省中谓上为废帝，公怒形于色曰：「圣人全德，天下归往，何尝废乎？」其人曰：「盍称干龙皇帝乎？」公曰：「亦非也，君父位号，岂可擅改？」一坐耸服。……有请改年号者，公力争之。有移文必去年号，公不能止，但自行文字必称靖康二年。《三朝北盟会编》卷一百三。</p></li>
<li><p><span id="宋轶二十八-吕好问-3"></span>
见张邦昌<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E5%85%AB.html#%E5%AE%8B%E8%BD%B6%E4%BA%8C%E5%8D%81%E5%85%AB-%E5%BC%A0%E9%82%A6%E6%98%8C-12">12</a>。</p></li>
<li><p><span id="宋轶二十八-吕好问-4"></span>
见张邦昌<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E5%85%AB.html#%E5%AE%8B%E8%BD%B6%E4%BA%8C%E5%8D%81%E5%85%AB-%E5%BC%A0%E9%82%A6%E6%98%8C-13">13</a>。</p></li>
<li><p><span id="宋轶二十八-吕好问-5"></span>
见吕本中<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E5%85%AB.html#%E5%AE%8B%E8%BD%B6%E4%BA%8C%E5%8D%81%E5%85%AB-%E5%90%95%E6%9C%AC%E4%B8%AD-1">1</a>、<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E5%85%AB.html#%E5%AE%8B%E8%BD%B6%E4%BA%8C%E5%8D%81%E5%85%AB-%E5%90%95%E6%9C%AC%E4%B8%AD-2">2</a>。</p></li>
<li><p><span id="宋轶二十八-吕好问-6"></span>
吕好问为右丞，特赐金带。高宗面谕曰：「此带朕自视上方工为之。」盖特恩也。《老学庵笔记》卷一。</p></li>
</ol>
</div>
<div id="吕本中" class="section level2">
<h2>
<span class="header-section-number">38.19</span> 吕本中<a class="anchor" aria-label="anchor" href="#%E5%90%95%E6%9C%AC%E4%B8%AD"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十八-吕本中-1"></span>
「金虏焉知鼎重轻，指踪原是汉公卿。襄阳只有庞居士，受禅碑中无姓名。」人云吕本中居仁诗也。而其父好问，在围城中预请立张邦昌之人，遂为伪楚门下侍郎。有无名子大书此绝于常山县驿，云吕本中骂厥顽之作云。《鸡肋编》卷上。</p></li>
<li><p><span id="宋轶二十八-吕本中-2"></span>
吕居仁尝有一绝，云：「胡虏那知鼎重轻，祸胎元自误公卿。襄阳耆旧推庞老，受禅碑中无姓名。」后有人题于馆驿壁上，仍注其下云：「此吕本中嘲厥祖之作。」见者无不大笑，盖吕之父尝联名立伪楚故也。《扪虱新话》卷八。</p></li>
<li><p><span id="宋轶二十八-吕本中-3"></span>
见刘子翚<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B8%89%E5%8D%81%E4%BA%8C.html#%E5%AE%8B%E8%BD%B6%E4%B8%89%E5%8D%81%E4%BA%8C-%E5%88%98%E5%AD%90%E7%BF%9A-1">1</a>。</p></li>
<li><p><span id="宋轶二十八-吕本中-4"></span>
阮裕云：「非但能言人不可得，正索解人亦不可得。」吕居仁用此意作诗云：「好诗正似佳风月，解赏能知已不凡。」《老学庵笔记》卷三。</p></li>
<li><p><span id="宋轶二十八-吕本中-5"></span>
见晁说之<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E4%B8%89.html#%E5%AE%8B%E8%BD%B6%E4%BA%8C%E5%8D%81%E4%B8%89-%E6%99%81%E8%AF%B4%E4%B9%8B-10">10</a>。</p></li>
</ol>
</div>
<div id="陈-东" class="section level2">
<h2>
<span class="header-section-number">38.20</span> 陈　东<a class="anchor" aria-label="anchor" href="#%E9%99%88-%E4%B8%9C"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十八-陈东-1"></span>
陈东，靖康间尝饮于京师酒楼，有倡打坐而歌者，东不顾。乃去倚栏独立，歌《望江南》词，音调清越，东不觉倾听。视其衣服皆故弊，时以手揭衣爬搔，肌肤绰约如雪。乃复呼使前，再歌之。其词曰：「阑干曲，红飏绣帘旌。花嫩不禁纤手捻，被风吹去意还惊。眉黛蹙山青。　铿铁板，闲引步虚声。尘世无人知此曲，却骑黄鹤上瑶京。风冷月华清。」东问何人制，曰：「上清蔡真人词也。」歌罢，得数钱下楼。亟遣仆追之，已失矣。《夷坚甲志》卷七。《苕溪渔隐丛话》前集卷五十八。《诗话总龟》后集卷四十。《青泥莲花记》卷二。《尧山堂外纪》卷五十六。《坚瓠壬集》卷三。《词苑丛谈》卷十二。案：《苕溪渔隐丛话》后集卷三十八引《复斋漫录》记为宣和中太学士人闻女仙歌。</p></li>
<li><p><span id="宋轶二十八-陈东-2"></span>
陈东少阳，京口人。宣和、靖康间为太学生，上书攻诋六贼，天子嘉其忠，命之以官，弗受。建炎中兴，以直言召至行在所，未得见。又三上书，首排柄国之臣，谓不足共大事。汪伯彦、黄潜善怒之，力请诛殛，遂身膏东市。后天子感悟，追赠京秩。绍兴四年，再赠朝奉郎秘阁修撰，仍官其子弟，锡之土田，以恤其家。东少负气节，有愤世嫉邪之志。在太学时，尝因大雪与同舍生饮初筮斋，酒酣约联句为乐，公独为古诗一篇曰：「飞廉强搅朔风起，朔雪随风洒中土。雪花著地不肯消，万亿苍生受寒苦。天公刚被阴云遮，世人冻死如乱麻。人间愁叹之声不忍听，谁肯采掇传说闻达太上家！地上贱臣无言责，私忧过去如杞国。遏云直欲上天门，首为苍生讼风伯。天公傥信臣言怜世间，开阳阖阴不作难，便驱飞廉囚下酆都狱，急使飞雪作水流潺潺，东方出日还照燿，坐令和气生人寰。」又为律诗三十韵，有「山岳遭埋没，乾坤著蔽蒙。已成堆积势，还费扫除功」之句，皆有深意。被收之日，视死如归，则东之志操，在此诗见之矣。《梅磵诗话》卷中。</p></li>
<li><p><span id="宋轶二十八-陈东-3"></span>
予尝得〔陈〕东将临刑家书手迹，时犹在神霄宫，墨行整整，区处家事，皆有条理，自知顷即受戮，略无惨戚战栗之状，盖东汉人物也。《四朝闻见录》乙集。</p></li>
<li><p><span id="宋轶二十八-陈东-4"></span>
陈东，字少旸，太学生。所上封事主李伯纪丞相，力诋汪、黄。建炎元年，死于应天府。被逮之际，作遗书寄其家，区处后事甚悉。……少旸初不识李丞相，李念「伯仁因我而死」，祀之家庙。《清波杂志》卷五。</p></li>
<li><p><span id="宋轶二十八-陈东-5"></span>
李猷，字嘉仲，一字献夫，鄞人。……少阳已死于市，猷哭于馆所，为位祭且祈曰：「少阳以忠諌死，劲节英气，当不与草木同腐。吾欲收少阳归葬先茔，恨无由知之，少阳有灵，其启我心。」越一日，得之具棺衾焉。又一日，得其元，面如生，合而敛之，欲买舟东下，会其乡人胡中行从太学来，欲求护柩。猷服其义，并以行李付之。《延祐四明志》卷四。《涌幢小品》卷二十。</p></li>
<li><p><span id="宋轶二十八-陈东-6"></span>
今登闻鼓院，初供职吏，具须知单状，称：「本院元管鼓一面，在东京宣德门外，被太学生陈东等击碎，不曾搬取前来。」《齐东野语》卷八。</p></li>
<li><p><span id="宋轶二十八-陈东-7"></span>
丹阳有陈少阳先生祠，祀太学陈东也，铁铸汪伯彦、黄潜善，赤体跪庭下，长可三四尺，泥苔灭膝，推不可动。嘉靖戊戌，南安郑普以无锡令入为南户部，舟泊祠下，登堂瞻拜，守祠者出纸笔求联名，普题云：「一片忠肝，千古纲常可托；荒庭屈膝，平生富贵何为。」二像应笔而仆，头抵阶石，石为断。《樵书》二编卷九。《坚瓠余集》卷二。</p></li>
</ol>
</div>
<div id="马-伸-何-兑" class="section level2">
<h2>
<span class="header-section-number">38.21</span> 马　伸　何　兑<a class="anchor" aria-label="anchor" href="#%E9%A9%AC-%E4%BC%B8-%E4%BD%95-%E5%85%91"><i class="fas fa-link"></i></a>
</h2>
<ol style="list-style-type: decimal">
<li>
<span id="宋轶二十八-马-1"></span> <span id="宋轶二十八-伸-1"></span> <span id="宋轶二十八-何-1"></span> <span id="宋轶二十八-兑-1"></span>
明清《挥麈余话》载马伸首陈乞立赵氏事，后询之游诚之，凡言与前说各有异同者。今重录其所记于后。靖康初，秦桧为中丞，马伸为殿中侍御史。一日，有人持文字至台，云：「金军前令推立异姓。」秦未及应语之间，马遽云：「此天位也，逆金安得而易！今舍赵氏其谁立？」秦始入议状，连名书之。已而，二帝北狩，秦亦陷金，独马公主台事，排日以状申张邦昌云：「伏覩大金以太宰相公权主国事，未审何日复辟？谨具申太宰相公，伏乞指挥施行。」至康王即位日乃止。有门弟子何兑者，邵武人，字太和，嘉王榜登第，少师事马公。其后，秦桧南归，擅立赵氏之功归己，尽掠其美名，取富贵，位极公槐，势冠今古。何公常太息其师之事湮没，欲辩明其忠。每引纸将书，辄为其子所谏，以谓秦方势燄震主，岂可自蹈危机，掇家族之祸。然何公私自为《马公行状》一通，常在也。绍兴甲戌，以左朝奉郎任辰州通判将满，一夕，忽梦马公衣冠相见，与语如平生亲。既寤，喻其子曰：「马先生英灵不没，赍恨九京，如此有意属我乎？」挂其遗像，哭之。其子镐哀劝不从，因告其父曰：「俟斯人死，上之未晚。」太和曰：「不然，万一我先死，瞑目有余恨。后日当受代。」即手书一状闻于朝，其词尤委曲回互，但云「自太师公相陷金之后，独殿中侍御史马伸，排日以复辟事申邦昌」云云。且以所作行状缴纳，乞付史馆立传，以旌其忠。入马递驰达，然后解组以归。秦得之，怒，凡一路铺兵悉遭痛治，仍下廷尉，追捕何公甚急。狱吏持文移至邵武，而太守张姓者，惊愕罔措，就坐得疾，越翌日始苏，扶掖至厅事，才启封视牒，则所追者左朝奉郎何兑也。方遣吏往村落追赴以行。既对吏，而柏台老吏已先在棘寺，但谓「靖康虽有马伸为殿院，未尝闻有此状也」。令台吏勒军令状，棘寺以上书不实，拟降一官，罢前任。思陵重违桧意，圣语曰：「所拟太轻，特追两官，羁置英州。」盖绍兴甲戌岁也。后一年乙亥，桧死日，御批何兑所犯，委是寃枉，令有司别定，遂复元官，放逐便，仍理元来磨勘，为左朝散郎。何在贬所皆无恙，归至里门，遇亲戚相见，喜马公之事明白，一笑病发。朝廷虽欲用之，弗果；仅能食祠官之禄一年而已。《玉照新志》卷三。参见秦桧<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E4%B9%9D.html#%E5%AE%8B%E8%BD%B6%E4%BA%8C%E5%8D%81%E4%B9%9D-%E7%A7%A6%E6%A1%A7-14">14</a>。</li>
</ol>
</div>
<div id="喻汝砺" class="section level2">
<h2>
<span class="header-section-number">38.22</span> 喻汝砺<a class="anchor" aria-label="anchor" href="#%E5%96%BB%E6%B1%9D%E7%A0%BA"><i class="fas fa-link"></i></a>
</h2>
<ol style="list-style-type: decimal">
<li>
<span id="宋轶二十八-喻汝砺-1"></span>
喻汝砺，三嵎人，靖康初为祠部外郎。伪楚之僭，集议秘省，簪弁恇慴，喻独扪其膝曰：「此岂易屈者哉！」即日挂冠去。于是以「扪膝」自号。《桯史》卷十四。《困学纪闻》卷十三。《宋诗纪事》卷三十九。</li>
</ol>
</div>
<div id="上官悟" class="section level2">
<h2>
<span class="header-section-number">38.23</span> 上官悟<a class="anchor" aria-label="anchor" href="#%E4%B8%8A%E5%AE%98%E6%82%9F"><i class="fas fa-link"></i></a>
</h2>
<ol style="list-style-type: decimal">
<li>
<span id="宋轶二十八-上官悟-1"></span>
见蔡京<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E4%BA%94.html#%E5%AE%8B%E8%BD%B6%E4%BA%8C%E5%8D%81%E4%BA%94-%E8%94%A1%E4%BA%AC-109">109</a>。</li>
</ol>
</div>
<div id="李若水" class="section level2">
<h2>
<span class="header-section-number">38.24</span> 李若水<a class="anchor" aria-label="anchor" href="#%E6%9D%8E%E8%8B%A5%E6%B0%B4"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十八-李若水-1"></span>
李忠愍公若水为大名府元城县尉日，有村民持书一封，公得书读竟，即火之。诘其人何所从来，对曰：「夜梦金甲将军告某曰：『汝来日往县西逢著铁冠道士，索取关大王书，下与李县尉。』既而如梦中所见，故不敢隐。」公以其事涉诡怪，遂纵其人弗治。因作绝句记之曰：「金甲将军传好梦，铁冠道士寄新书。我与云长隔异代，翻疑此事太空虚。」公初以书付火之时，母妻子弟惊讶求观弗获，独见其末曰「靖康祸有端，公卒践之」之语。其后二圣北狩，公抗节金营，将死而口不绝骂。《独醒杂志》卷八。《三朝北盟会编》卷八十二。</p></li>
<li><p><span id="宋轶二十八-李若水-2"></span>
初，朝廷欲遣使金国，以租赋赎三镇，令侍从、台谏各举三人。有举太常博士李若冰者，上召见，恶其名若冰，上曰：「若犹弱也，冰犹兵也，兵不可弱。」遂赐名若水。《三朝北盟会编》卷五十二。《宋名臣言行录》续集卷三。</p></li>
<li><p><span id="宋轶二十八-李若水-3"></span>
李若水见粘罕于榆次县。……国相〔粘罕〕曰：「使、副们何处人氏？在乡里时以何为生？」若水曰：「某乃洺州人。」〔王〕履曰：「某乃汴都人。」若水曰：「某等在乡井时，皆以读书为活。」国相谓履曰：「副使既知书，何故作右官？」履曰：「读书无成，乃因武弁。」国相举诗一联：「近来渐觉家风好，儿读书声女织声。」若水曰：「敢问国相元师仙里，台眷安在。」国相颦眉曰：「祖乡在沈州，骨肉昨因契丹征辽东时皆被害，近方得一小女子。」履曰：「以此见兵革岂是好事。」履又曰：「陶渊明所谓『弱女虽非男，慰情良胜无』。」国相目属履久之。《三朝北盟会编》卷五十五。</p></li>
<li><p><span id="宋轶二十八-李若水-4"></span>
吏部侍郎李若水之出使也，修武郎王履副之。若水至军前，骂声不绝，粘罕击之，面目为伤，若水气闷仆地，良久乃苏。粘罕使人监视，日三饭之，若水绝不食。粘罕怒，囚之。若水母张氏闻变，哭且言曰：「吾子死难必矣。」至是，粘罕再召若水，若水历数失信五事，肆骂不已。粘罕大怒，即圜丘下敲杀之。若水将死，奋骂愈切，军中相谓曰：「大辽之破，死义者十数。今南朝惟李侍郎一人而已。」《大金国志》卷五。</p></li>
<li><p><span id="宋轶二十八-李若水-5"></span>
李侍郎若水，靖康二年金人攻陷太原，屡以讲和割地为说，耿南仲之徒力主和议。正月，上如青城，金人请上相见。二月，上皇、帝后如青城，俱留金营，尼吗哈逼上易服，若水叩头流血，固争不可，若水死之。金人曰：「我破大辽，死义者十数；南朝惟见李侍郎一人而已。」《言行龟鉴》卷八。</p></li>
<li><p><span id="宋轶二十八-李若水-6"></span>
公临死，为歌诗一首，其卒章曰：「矫首问天兮，天卒不言。忠臣效死兮，死亦何愆。」人闻而悲之。《宋名臣言行录》续集卷三。参见王履<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E5%85%AB.html#%E5%AE%8B%E8%BD%B6%E4%BA%8C%E5%8D%81%E5%85%AB-%E7%8E%8B%E5%B1%A5-3">3</a>。</p></li>
</ol>
</div>
<div id="王-履" class="section level2">
<h2>
<span class="header-section-number">38.25</span> 王　履<a class="anchor" aria-label="anchor" href="#%E7%8E%8B-%E5%B1%A5"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十八-王履-1"></span>
见李若水<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E5%85%AB.html#%E5%AE%8B%E8%BD%B6%E4%BA%8C%E5%8D%81%E5%85%AB-%E6%9D%8E%E8%8B%A5%E6%B0%B4-3">3</a>。</p></li>
<li><p><span id="宋轶二十八-王履-2"></span>
王履，字坦翁，开封县人。……靖康元年八月，内宣召上殿，准敕武翼大夫充大金山西军前和议副使，秘书少监李若水奉使大金山西军前。……闰十一月三日到京城外，粘罕召公与若水饮曰：「且得到使、副们乡中了。」遂举觞以劝公等。粘罕曰：「奉使有劳，宜劝以酒。」若水叹曰：「某等才薄识浅，奉命议和，不能为国家定大事，罪固宜死，酒不敢饮。」粘罕笑曰：「前言戏之耳！」公曰：「军国大事，曷可为戏。」遂以酒杯掷于地。粘罕大怒曰：「事至如此，尚敢如是。」公曰：「杀人以梃与刃，亦无异也。」粘罕曰：「一齐推去囚了。」公曰：「平生读书忠孝事，死尚不惜，何惧囚也。」因被囚于冲虚观。……公在郊台边被害时，神色不动，仰天长叹，念歌一首，只记临后两句道：「矫首向天兮，天卒无言。忠臣效死兮，死亦何愆。」闻之者莫不堕泪。……公与李若水被害时，斡离不见之叹曰：「南朝若人人得如此二子，岂有今日之事。」《三朝北盟会编》卷八十二。</p></li>
<li><p><span id="宋轶二十八-王履-3"></span>
〔王〕履临被害，略无惧色，且歌诗，末章云：「矫首问天兮，天卒无言。忠臣効死兮，死亦何愆。」人闻而悲之。《大金国志》卷五。参见李若水<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E5%85%AB.html#%E5%AE%8B%E8%BD%B6%E4%BA%8C%E5%8D%81%E5%85%AB-%E6%9D%8E%E8%8B%A5%E6%B0%B4-6">6</a>。</p></li>
</ol>
</div>
<div id="刘-韐" class="section level2">
<h2>
<span class="header-section-number">38.26</span> 刘　韐<a class="anchor" aria-label="anchor" href="#%E5%88%98-%E9%9F%90"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十八-刘韐-1"></span>
刘韐始为尉于洪之丰城，性不饮酒，饮则面色为之烘然。时郡推官沿檄抵邑，能饮啖，与公同会，以谚语戏公曰：「小器易盈真县尉。」答曰：「穷坑难满是推官。」《苕溪渔隐丛话》后集卷三十六引《复斋漫录》。《宋诗纪事》卷一百。</p></li>
<li><p><span id="宋轶二十八-刘韐-2"></span>
公历事二朝，军旅事未尝不在其间，意甚厌之。……宣和间镇长乐，公以书生起白屋，一旦持帅节过家上冢，与亲旧挥金把酒，劳问平生，留连旬日不忍去，闽人荣之。《宋名臣言行录》续集卷三。</p></li>
<li><p><span id="宋轶二十八-刘韐-3"></span>
靖康三年，北壁守御官刘大资韐，金虏欲用为枢密，不肯受。是夕，自书片纸家信曰：「贞女不事二夫，忠臣不事两君。况主忧臣辱，主辱臣死，此予所以死也。」付指挥使陈瓘、刘玠，乘间入城，归报诸子。阖户，以衣绦自缢而死。《诗林广记》后集卷八。</p></li>
</ol>
</div>
<div id="傅-察" class="section level2">
<h2>
<span class="header-section-number">38.27</span> 傅　察<a class="anchor" aria-label="anchor" href="#%E5%82%85-%E5%AF%9F"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十八-傅察-1"></span>
公生而秀颖，异于他儿。十岁，不戏弄，诵书问学，晨夕不懈。《宋名臣言行录》续集卷三。</p></li>
<li><p><span id="宋轶二十八-傅察-2"></span>
公忠孝得于天资，刻意好学，自少至壮，未尝一日废。初游场屋，同舍或出入饮博。客至，公独在。初未为异，后至，每如此，人方叹其修谨。《宋名臣言行录》续集卷三。</p></li>
<li><p><span id="宋轶二十八-傅察-3"></span>
傅忠肃公察未廷试，蔡京辅政，卖弄威权，胁制中外。且阳示含容，诱以附己，坚欲以女妻公。遣其子与术士数辈踵视公，又托其姻与公相见，不从。识者谓公年少有气识，未易量也。京衔之。《贤弈编》卷一。</p></li>
<li><p><span id="宋轶二十八-傅察-4"></span>
公与蒋噩同为接伴，遇敌人，噩等拜，独公不屈，曰：「主上明若日月，何欲败盟？南北敌国，安知非送死哉！我有死而已，膝不可屈也。」《宋名臣言行录》续集卷三。</p></li>
</ol>
</div>
<div id="傅自得" class="section level2">
<h2>
<span class="header-section-number">38.28</span> 傅自得<a class="anchor" aria-label="anchor" href="#%E5%82%85%E8%87%AA%E5%BE%97"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十八-傅自得-1"></span>
傅自得，字安道……建炎间随母赵氏避乱南奔。参政李邴见所赋《玉界尺》诗，大异之，归以女妻。《宋史翼》卷十二。</p></li>
<li><p><span id="宋轶二十八-傅自得-2"></span>
自得以母老，故仕宦未尝出闽中。在漳判任，官舍有池亭，日奉母饮焉。忽珍禽彩羽数十，容与水上，母甚爱之。一旦飞去，母郁郁不饮数日。自得惧，与妻共祷于神，禽复来集……人以为孝诚所感。《宋史翼》卷十二。</p></li>
</ol>
</div>
<div id="欧阳珣" class="section level2">
<h2>
<span class="header-section-number">38.29</span> 欧阳珣<a class="anchor" aria-label="anchor" href="#%E6%AC%A7%E9%98%B3%E7%8F%A3"><i class="fas fa-link"></i></a>
</h2>
<ol style="list-style-type: decimal">
<li>
<span id="宋轶二十八-欧阳珣-1"></span>
初，公诣阙欲论事，时盖靖康元年之冬，金势方张甚。公道出豫章，会故人为帅，惎公姑勿行，行且及祸。公叹曰：「吾平生患不得死所。国蹙如此，而谋国者日益鄙。吾将有所开说，说不合而死，是吾得死所矣，庸可避。」既被命赴金军，即取告身文书，畀同年生戴特立曰：「持此归报吾家，吾不生还矣。」遂行。《宋名臣言行录》续集卷四。</li>
</ol>
</div>
<div id="滕茂实" class="section level2">
<h2>
<span class="header-section-number">38.30</span> 滕茂实<a class="anchor" aria-label="anchor" href="#%E6%BB%95%E8%8C%82%E5%AE%9E"><i class="fas fa-link"></i></a>
</h2>
<ol style="list-style-type: decimal">
<li>
<span id="宋轶二十八-滕茂实-1"></span>
滕茂实，字秀颖，吴人。初名祼，登政和第，徽宗改赐今名。靖康初，以太学正兼明堂司令，与路允迪、宋彦通奉使金国，割三镇。太原寻奉密诏，据城不下，金人怒之，囚于云中。渊圣北迁，茂实冠裳迎谒，拜伏号泣，请侍旧主俱行。不从，且诱之曰：「国破主迁，所以留公者，盖将大用。」遂留之雁门。先是，自分必死，遂嘱友人董诜以奉使黄旛裹尸而葬，且大书九篆字云：「宋使者东阳滕茂实墓。」复作诗，自敍云，……后竟以忧愤成疾，殂。北人哀其忠，为之起墓雁门山，岁时致祭焉。《齐东野语》卷十一。《宋诗纪事》卷三十九。</li>
</ol>
</div>
<div id="赵-立" class="section level2">
<h2>
<span class="header-section-number">38.31</span> 赵　立<a class="anchor" aria-label="anchor" href="#%E8%B5%B5-%E7%AB%8B"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十八-赵立-1"></span>
〔赵〕立知贼兵乘胜贪得，〔徐州〕城中弛备，鼓率残兵，邀击于外，断其归路，尽焚营垒，夺舟船金帛数千计。扰击纷散四出，军声复振，尽团乡民为兵，歃血相誓，戮力平贼，退者必斩。立之叔扆，后期而至。立谓曰：「叔以我故乱法，何以临众？」促命斩之，威震诸军，一鼓破贼。遁去，追蹑，杀获甚多。遂推立为长。《挥麈后录》卷九。《宋名臣言行录》别集上卷十三。</p></li>
<li><p><span id="宋轶二十八-赵立-2"></span>
杜充守建康军兼淮南、京东宣抚使，命会兵楚州，〔赵〕立提忠义山寨乡兵数万人赴。……遂抵城下。楚人被围久，闻立来，懽迎鼓舞。是时立中箭镞，入舌下，坚不可取，命医以铁箝破齿凿骨钮去，移时乃出，流血盈襟。左右毛发皆耸，而立颜色屹然不变。《挥麈后录》卷九。《宋名臣言行录》别集上卷十三。</p></li>
<li><p><span id="宋轶二十八-赵立-3"></span>
〔赵立〕兼知楚州。初，刘豫窃据郓州，闻立在徐州，遣立故人葛进等三人赉书，诱令供赋税。立大怒，不撤封，斩之。至是，又遣沂州进士刘偲自郓挟两黥兵持旗牓诱立降，且言金人大兵将临，必屠一城生聚。立令拽出就戮，偲呼曰：「我非公故人乎？愿公闻一言而就死。」立曰：「吾知忠义为国，岂恤故人耶！」速令缠以油布，焚死市中，且表其旗牓于朝廷。于是立忠义之声倾天下。《挥麈后录》卷九。《宋名臣言行录》别集上卷十三。</p></li>
</ol>
</div>
<div id="郭-永" class="section level2">
<h2>
<span class="header-section-number">38.32</span> 郭　永<a class="anchor" aria-label="anchor" href="#%E9%83%AD-%E6%B0%B8"><i class="fas fa-link"></i></a>
</h2>
<ol style="list-style-type: decimal">
<li>
<span id="宋轶二十八-郭永-1"></span>
公天资雄爽，气刚直，身长七尺，美须髯，望之如神人焉。杜充守大名，名甚盛，公画数策遗之。一日见公，公问其目，曰：「未暇读也。」公数充曰：「人有志而无才，好名而遗实，骄蹇自用，而有虚声，以此当大任，鲜不颠沛，公等足与治乎？」充大慙。《宋名臣言行录》续集卷七。</li>
</ol>
</div>
<div id="石-竧" class="section level2">
<h2>
<span class="header-section-number">38.33</span> 石　竧<a class="anchor" aria-label="anchor" href="#%E7%9F%B3-%E7%AB%A7"><i class="fas fa-link"></i></a>
</h2>
<ol style="list-style-type: decimal">
<li>
<span id="宋轶二十八-石竧-1"></span>
粘罕初围太原，有保正石竧起寨于西山，保聚村民，人甚众且强悍。……由是粘罕遣大军破而擒之……命钉之于车，剚刃于股，将欲支解之。竧颇节义，自持皇恩，素感忠赤，昂藏之概，傲慢之态，磊磊落落，绝无顾虑之念，生死鼎镬之惧，铁石忠贞不是过也。粘罕虽腥膻部落，不觉惊异，徐谓竧曰：「尔若降我，当命尔以官。」竧嫚骂曰：「爷是汉人，甘死不降番狗，你识爷么？爷姓石，石上钉橛，更无移改。」竟为贼所害。《三朝北盟会编》卷一百四十三。</li>
</ol>
</div>
<div id="程昌" class="section level2">
<h2>
<span class="header-section-number">38.34</span> 程昌<a class="anchor" aria-label="anchor" href="#%E7%A8%8B%E6%98%8C"><i class="fas fa-link"></i></a>
</h2>
<ol style="list-style-type: decimal">
<li>
<span id="宋轶二十八-程昌-1"></span>
〔程昌〕知蔡州。有进士陈味道，顺昌人，与昌在学舍同笔研，有契。是时顺昌府郭允迪已投拜金人，故遣味道诣蔡州说昌。味道至蔡州，以刺谒昌，昌同州官见之。味道叙拜礼，昌因留早饮，置酒五杯。而昌使人物色得味道随行唯一纸被，内有檄文。昌大惊，即招州官聚厅，使拥味道至庭下，以不忠责之。味道祈哀，昌曰：「昌与公虽有旧，然事君之义固不当徇私。」以木驴钉之，即日凌迟于市。至是除京城留守。《三朝北盟会编》卷一百三十二。</li>
</ol>
</div>
<div id="何宏中" class="section level2">
<h2>
<span class="header-section-number">38.35</span> 何宏中<a class="anchor" aria-label="anchor" href="#%E4%BD%95%E5%AE%8F%E4%B8%AD"><i class="fas fa-link"></i></a>
</h2>
<ol style="list-style-type: decimal">
<li>
<span id="宋轶二十八-何宏中-1"></span>
何宏中，字廷远，先世居雁门。……宣和元年武举，廷对第二名，调滑州韦城尉。汴京被围，独韦城不下。后为河东、河北两路统制。接应副使武汉英守银冶路，立山寨七十四所。武汉英战死，宏中坚守，以粮尽被擒。金人怜其忠，授以官，廷远投牒于地曰：「我尝以此物诱人出死力，若辈乃欲以此吓我邪？」囚西京狱。久之，免为黄冠，自号通理先生。起紫微殿，迁徽宗、东华君御容以事之。《齐东野语》卷十一。《宋诗纪事》卷四十。</li>
</ol>
</div>
<div id="贾公望" class="section level2">
<h2>
<span class="header-section-number">38.36</span> 贾公望<a class="anchor" aria-label="anchor" href="#%E8%B4%BE%E5%85%AC%E6%9C%9B"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十八-贾公望-1"></span>
贾公望，字表之，丞相昌朝之孙，青之子。顷倅平江，时朱勔父子方出禁中，窃弄权柄，一时奔竞之流，争持苞苴，唯恐无门而入。贾独疾之甚，尝有诗云……之子为浙西路分司，有赐带之宠，贾亦同时衣金紫服。旦日适相会于天庆，朱之虞兵因见贾所佩鱼，熟视之。贾厉声叱之曰：「此是年及得来，非缘花石之故。」左右皆错愕。朱甚衔之，为其所挤，贾竟停任。《中吴纪闻》卷五。</p></li>
<li><p><span id="宋轶二十八-贾公望-2"></span>
贾表之，名公望，文元公之孙也。资禀甚豪，尝谓仕宦当作御史，排击奸邪，否则为将帅攻讨羌戎，余不足为也。故平居惟好猎，常自饲犬。有妾焦氏者，为之饲鹰鹞。寝食之外，但治猎事，曰：「此所以寓吾意也。」晚守泗州。翁彦国勤王不进，久留泗上。表之面叱责之，且约不复饷其军。彦国媿而去。及张邦昌伪赦至，率郡官哭于天庆观圣祖殿，而焚其赦书伪命，卒不能越泗而南。所试才一郡，而所立如此。许、颍之间猎徒谓之贾大夫云。《老学庵笔记》卷二。《宋稗类钞》卷三。</p></li>
</ol>
</div>
<div id="解-习" class="section level2">
<h2>
<span class="header-section-number">38.37</span> 解　习<a class="anchor" aria-label="anchor" href="#%E8%A7%A3-%E4%B9%A0"><i class="fas fa-link"></i></a>
</h2>
<ol style="list-style-type: decimal">
<li>
<span id="宋轶二十八-解习-1"></span>
靖康中，有解习者，东州人。为郎于朝，未尝与人接谈。虏骑南寇，择西北帅守，时相以其谨厚不泄，谓沈鸷有谋，遂除直龙图知河中府。习别时相云：「某实以讷于言，故寻常不敢妄措辞于朝列。今一旦付委也如此，习之一死固不足惜，切恐朝廷以此择人，庙谋误矣。」解竟没于难。世人以饶舌掇祸者多，而习迺以箝口丧躯，昔所未闻也。《挥尘后录》卷三。</li>
</ol>
</div>
<div id="张-荣" class="section level2">
<h2>
<span class="header-section-number">38.38</span> 张　荣<a class="anchor" aria-label="anchor" href="#%E5%BC%A0-%E8%8D%A3"><i class="fas fa-link"></i></a>
</h2>
<ol style="list-style-type: decimal">
<li>
<span id="宋轶二十八-张荣-1"></span>
张荣，梁山泊鱼人也，聚梁山泊，有舟师三二百人，常劫掠金人。杜充为留守时，借补荣官至武功大夫，遥郡刺史。军中号为「张敌万」。《三朝北盟会编》卷一百四十三。</li>
</ol>
</div>
<div id="李-邺" class="section level2">
<h2>
<span class="header-section-number">38.39</span> 李　邺<a class="anchor" aria-label="anchor" href="#%E6%9D%8E-%E9%82%BA"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十八-李邺-1"></span>
李邺归自贼垒，盛谈贼强我弱，以济和议，谓：「贼人如虎，马如龙，上山如猿，入水如獭。其势如泰山，中国如累卵。」时人号为「六如给事」。《三朝北盟会编》卷二十八。《宣和遗事》后集。</p></li>
<li><p><span id="宋轶二十八-李邺-2"></span>
〔李邺〕奉使还，云：「金人上马如龙，步行如虎，渡水如獭，登城如猿。」时人目为「四如给事」。《朱子语类》卷一百一。《宋稗类钞》卷六。</p></li>
</ol>
</div>
<div id="王-寓" class="section level2">
<h2>
<span class="header-section-number">38.40</span> 王　寓<a class="anchor" aria-label="anchor" href="#%E7%8E%8B-%E5%AF%93"><i class="fas fa-link"></i></a>
</h2>
<ol style="list-style-type: decimal">
<li>
<span id="宋轶二十八-王寓-1"></span>
王寓新除尚书左丞，诏寓使于金国军前，奉五辂而行。寓有惧色，门下客李允文假设八难以问，寓不能对。入见上，辞其行，不许，寓固请，且曰：「臣梦祖宗怒，以五辂奉金国。」上大惊，诘其故曰：「祖宗何故不赐梦与朕而与卿耶？」寓言：「臣受命而行，职在臣也，故祖宗赐之梦而惊焉。」上曰：「何以验之？」寓辞穷。何叱之曰：「王寓狂妄可退。」寓惶恐战栗。异日，寓见上辨其事曰：「非臣之诈也，乃李允文教臣为此语，且谓臣曰，不托以梦，不能免此行。」上怒之。其父易简亦上章祈恳免行，乃降旨。《三朝北盟会编》卷五十二。</li>
</ol>
</div>
<div id="吴-幵" class="section level2">
<h2>
<span class="header-section-number">38.41</span> 吴　幵<a class="anchor" aria-label="anchor" href="#%E5%90%B4-%E5%B9%B5"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十八-吴幵-1"></span>
京师中太一宫道士房，有楮结子如杨梅。徽宗车驾临观之，曰「拟梅轩」。李似矩、吴正仲皆有诗。正仲诗云：「阴阴绿叶不胜垂，著子全多欲压枝。自得君王一留顾，故应雨露亦饶滋。」其二云：「五月霏霏雨不开，若耶溪畔摘楞梅。朱丸忽向云窗见，疑是灵根越岭来。」其三云：「谁将蜜渍借微酸，小摘曾闻饤玉盘。争似江南风致在，瓶红初向绿阴看。」越州杨梅最佳，士人谓之「楞梅」。又北人以梅汁渍楮实，益以蜜，作假杨梅。故正仲后二篇皆及之。《能改斋漫录》卷十五。《宋诗纪事》卷三十四。</p></li>
<li><p><span id="宋轶二十八-吴幵-2"></span>
方金人欲废赵氏，立张邦昌，令吴、莫俦传道意旨，往返数四，京师人谓之「捷疾鬼」。《建炎时政记》卷上。《三朝北盟会编》卷一百五。《陔余丛考》卷三十八引《建炎进退录》。《宋诗纪事》卷三十四引《靖康传信录》。</p></li>
<li><p><span id="宋轶二十八-吴幵-3"></span>
靖康之末，二圣北狩，四海震动。士大夫救死不暇，往来贼中洋洋自得者，吴幵、莫俦二人，路人所知也。事定皆窜逐岭外。秦会之为小官时，在禁林，尝封章荐之，疏见其文集中，称道再三。秦繇此进用，后为相，遂放二人逐便。幵，滁人也，内自愧怍，不敢还里，卜居于赣上。秦迺以其婿曾端伯慥知虔州。《挥麈余话》卷二。</p></li>
<li><p><span id="宋轶二十八-吴幵-4"></span>
吴正仲家蓄唐以来墨，诸李所制，皆有之。云无出廷珪之右者，其坚利可以削木。《鸡肋编》卷下。</p></li>
</ol>
</div>
<div id="莫-俦" class="section level2">
<h2>
<span class="header-section-number">38.42</span> 莫　俦<a class="anchor" aria-label="anchor" href="#%E8%8E%AB-%E4%BF%A6"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十八-莫俦-1"></span>
熙宁癸丑，先公登第，天子擢居第一，为权臣所轧，故居第二，大父颇不平。湖州道场山有老僧，为大父言：「此非人事。道场山在州南离方，文笔山也，低于他州，故未有魁天下者。」僧乃丐缘，即山背建浮屠，望之如卓一笔。既成，语州人曰：「后三十年出状元。」大观贾安宅，政和莫俦，相继为廷试魁。此吾家事，非诞也。《萍洲可谈》卷三。</p></li>
<li><p><span id="宋轶二十八-莫俦-2"></span>
见吴3。</p></li>
<li><p><span id="宋轶二十八-莫俦-3"></span>
时诸公皆欲作真两府，坐绣鞍重盖，喝门下、中书、枢密者盈道，莫俦喝道者凡数百人。……事体一变，自知不可侥幸，乃入劄子乞免正官法，带旧职兼权。于是撤繖去鞍，呵从稍减，人皆笑之。《三朝北盟会编》卷九十一。</p></li>
</ol>
</div>
<div id="熊彦时" class="section level2">
<h2>
<span class="header-section-number">38.43</span> 熊彦时<a class="anchor" aria-label="anchor" href="#%E7%86%8A%E5%BD%A6%E6%97%B6"><i class="fas fa-link"></i></a>
</h2>
<ol style="list-style-type: decimal">
<li>
<span id="宋轶二十八-熊彦时-1"></span>
汪伯彦、黄潜善为相时，太学之士陈东以上书诛，既而高宗深悔之，赠东谏议大夫，而罢汪、黄二相。后赵鼎为相，汪、黄有启谢庙堂。鄱阳熊彦时叔雅为赵客，代赵答之云：「一男子之上书，彼将焉罪；诸大夫曰可杀，公亦何心！」《诚斋诗话》。</li>
</ol>
</div>
<div id="郭-京" class="section level2">
<h2>
<span class="header-section-number">38.44</span> 郭　京<a class="anchor" aria-label="anchor" href="#%E9%83%AD-%E4%BA%AC"><i class="fas fa-link"></i></a>
</h2>
<ol style="list-style-type: decimal">
<li>
<span id="宋轶二十八-郭京-1"></span>
郭京领六甲正兵七千七百七十七人，屯于天靖寺，时何募奇兵五千，并属于京。有士人上书孙傅，其畧以谓自古未尝有以此成功者。……王宗濋信其术，荐之。令于殿前验之，其法用一猫一鼠，画地作围，开两角为生死道。先以猫入生道，鼠入死道，其鼠即为猫所杀。又将鼠入生道，猫入死道，猫即不见鼠云。……贼兵攻围甚急，或告之，京颔笑而已，云：「择日出师，便可致太平，直抵阴山而止。」其所招军，但欲斫首，不必战也。尝上言，请槛车数十乘，欲出城槛致粘罕。其诞妄自信如此。小人以邱濬《感事》诗有「郭京扬适刘无忌，尽在东南卧白云」之句，附会之以为谶，人争从之。识者危之，为之寒心，知其必误国也。《三朝北盟会编》卷六十九。</li>
</ol>
</div>
<div id="许志仁" class="section level2">
<h2>
<span class="header-section-number">38.45</span> 许志仁<a class="anchor" aria-label="anchor" href="#%E8%AE%B8%E5%BF%97%E4%BB%81"><i class="fas fa-link"></i></a>
</h2>
<ol style="list-style-type: decimal">
<li>
<span id="宋轶二十八-许志仁-1"></span>
许志仁，龙舒之秀士，能诗善谑，早为李伯纪之门宾。伯纪捐馆，诸子延缁徒为佛事，群僧请忏悔之词于许，迺取汪彦章昔所行谪词中数语以授之。僧徒高唱云：「朋邪罔上罪消灭，欺世盗名罪消灭。」如此者不一。诸子愤怒，询其所繇，知出于志仁，诟责而逐之。《挥麈三录》卷三。</li>
</ol>
</div>
<div id="黄中辅" class="section level2">
<h2>
<span class="header-section-number">38.46</span> 黄中辅<a class="anchor" aria-label="anchor" href="#%E9%BB%84%E4%B8%AD%E8%BE%85"><i class="fas fa-link"></i></a>
</h2>
<ol style="list-style-type: decimal">
<li>
<span id="宋轶二十八-黄中辅-1"></span>
有称中兴野人，和东坡《念奴娇》词，题吴江桥上。车驾巡师江表，过而覩之，诏物色其人，不复见矣。「炎精中否，叹人材委靡，都无英物。胡虏长驱三犯阙，谁作长城坚壁？万国奔腾，两宫幽陷，此恨何时雪。草庐三顾，岂无高卧贤杰？　天意眷我中兴，吾皇神武，踵曾孙周发。河海封疆俱効顺，狂肤何劳灰灭。翠羽南巡，扣阍无路，徒有冲冠发。孤忠耿耿，剑铓冷浸秋月。」《泊宅编》十卷本卷九。《尧山堂外纪》卷五十七。案：《全宋词》考「中兴野人」为黄中辅。</li>
</ol>
</div>
<div id="宋齐愈" class="section level2">
<h2>
<span class="header-section-number">38.47</span> 宋齐愈<a class="anchor" aria-label="anchor" href="#%E5%AE%8B%E9%BD%90%E6%84%88"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十八-宋齐愈-1"></span>
徽宗一日召宋齐愈，谓曰：「卿文章新奇，可作梅词进呈，须是不经人道语。」齐愈立进《眼儿媚》词，曰：「霏霏疎影转征鸿。人语暗香中。小桥斜渡，曲屏深院，水月蒙蒙。　人间不是藏春处，玉笛晓霜空。江南处处，黄垂密雨，绿涨熏风。」帝称善。次日，谕近臣曰：「宋齐愈梅词，非唯不经人道，又且自开花说至结子黄熟，并天色言之，可谓尽之矣。」《尧山堂外纪》卷五十五。《唐宋诸贤绝妙词选》卷八。《坚瓠庚集》卷三。《词林纪事》卷九引《宣和遗事》。</p></li>
<li><p><span id="宋轶二十八-宋齐愈-2"></span>
〔宋齐愈〕同王时雍等在皇城司聚议，乞立〔张〕邦昌，拜大金赐诏毕，书立状，时虽时雍等恐惧，不敢填写张邦昌姓名，而齐愈执笔，奋然大书「张邦昌」三字，乃自封其状以示四坐，无不惊骇。《玉照新志》卷五。《三朝北盟会编》卷一百十一。</p></li>
</ol>
</div>
<div id="颜博文" class="section level2">
<h2>
<span class="header-section-number">38.48</span> 颜博文<a class="anchor" aria-label="anchor" href="#%E9%A2%9C%E5%8D%9A%E6%96%87"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十八-颜博文-1"></span>
张邦昌既僭窃窜谪，谢高宗表云：「孔子从佛肸之召，盖欲兴周；纪信乘汉王之车，固将诳楚。」其党颜博文之词也。邦昌初立时，博文首上贺表云：「非汤、武之干戈，同尧、舜之禅让。」其反复如此。《诚斋诗话》。</p></li>
<li><p><span id="宋轶二十八-颜博文-2"></span>
靖康末，虏人立张邦昌。颜博文作赦书云「无德者亡，知讴歌之已去；当仁不让，信历数之有归」等语，无非吠尧之辞，闻者骇。及以大宝归，上表云：「孔子从佛肸之召，意在尊周；纪信乘汉王之车，誓将诳楚。」《野老记闻》。《宋稗类钞》卷二。</p></li>
<li><p><span id="宋轶二十八-颜博文-3"></span>
颜博文，字持约，建炎中谪居贺州。平生好延方士，虽穷约不少倦。有客敝衣大冠，善饮酒，数过颜，辄出酒饮之。他日，邀颜出，行城外十里许，入深山，同坐石上，谓颜曰：「偶获名酒，幸公同一醉。」袖出一瓢，取两杯共酌。颜亦嗜酒，度各饮十四五杯，顾其瓢才堪受升余，而终日倾不竭，始异之，起再拜。道人曰：「子真可教，然子方居迁谪中，当有以给朝夕之费。」即取书一编，授颜阅之，乃唐圭峰长老宗密所注《周易参同契》也。中有化汞为银之法，暇日试之而信。后居广州，每月旦望二七日，必诣海山楼，视渔舟所过，悉买鱼虾放诸海，或至费数千。朱丞相汉章时为监司干官，谓颜曰：「公未脱散地，俸入殊不多，何以继此？」曰：「吾尝得一锻汞法，今数为之。道流有过者，我馆之，或经年，须其自去乃已。余悉为放生之具，此外一钱不敢妄用。」丞相求观。颜令宿斋戒，逮旦而往。颜索水银十两，置釜中，取夹袋内红粉末刀圭糁其上，以炭五斤燃之。少焉汞汁跃出，高数寸，乃复下，如是再三，则四面施炭，鼓𫖔扇之。俄青焰上腾。曰：「可矣。」钳出，掷下地，俟冷而称之，得银十两，无少耗焉。《夷坚乙志》卷三。</p></li>
<li><p><span id="宋轶二十八-颜博文-4"></span>
颜持约流落岭外，舟次五羊，作《品令》云：「夜萧索。侧耳听，清海楼头吹角。停归棹、不觉重门闭，恨只恨、暮潮落。偷想红啼绿怨，道我真个情薄。纱窗外、厌厌新月上，应也则、睡不着。」《能改斋漫录》卷十七。</p></li>
</ol>
</div>
<div id="赵子崧" class="section level2">
<h2>
<span class="header-section-number">38.49</span> 赵子崧<a class="anchor" aria-label="anchor" href="#%E8%B5%B5%E5%AD%90%E5%B4%A7"><i class="fas fa-link"></i></a>
</h2>
<ol style="list-style-type: decimal">
<li>
<span id="宋轶二十八-赵子崧-1"></span>
永昌陵卜吉，命司天监苗昌裔往相地西洛。既覆土，昌裔引董役内侍王继恩登山巅，周览形势，谓继恩云：「太祖之后，当再有天下。」继恩默识之。太宗大渐，继恩乃与参知政事李昌龄、枢密赵镕、知制诰胡旦、布衣潘阆，谋立太祖之孙惟吉，适泄其机。吕正惠时为上宰，锁继恩而迎真宗于南衙即帝位。继恩等寻悉诛窜。前人已尝记之。熙宁中，昌龄之孙逢登进士第，以能赋擅名一时。……逢素闻其家语，与方士李士宁、毉官刘育，荧惑宗室世居，共谋不轨，旋皆败死。详见国史。靖康末，赵子崧守陈州。子崧先在邸中剽窃此说，至是适天下大乱，二圣北狩，与门人傅亮等歃血为盟，以幸非常，传檄有云：「艺祖造邦，千龄而符景运；皇天佑宋，六叶而生眇躬。」继知高宗已济大河，皇惧归命，遣其妻弟陈良翰奉表劝进。高宗罗致元帅幕，中兴后亟欲大用，会与大将辛道宗争功，道宗得其文缴进之，诏置狱京口，究治得情，高宗震怒，然不欲暴其事，以它罪窜子崧于岭外。《挥麈余话》卷一。</li>
</ol>
</div>
<div id="蒋兴祖女" class="section level2">
<h2>
<span class="header-section-number">38.50</span> 蒋兴祖女<a class="anchor" aria-label="anchor" href="#%E8%92%8B%E5%85%B4%E7%A5%96%E5%A5%B3"><i class="fas fa-link"></i></a>
</h2>
<ol style="list-style-type: decimal">
<li>
<span id="宋轶二十八-蒋兴祖女-1"></span>
靖康间，金人犯阙，阳武蒋令兴祖死之。其女为贼虏去，题字于雄州驿中，叙其本末，仍作《减字木兰花》词云：「朝云横度，辘辘车声如水去。白草黄沙，月照孤村三两家。　天天去也，万结愁肠无昼夜。渐近燕山，回首乡关归路难。」蒋令，浙西人。其女方笄，美颜色，能诗词，乡人皆能道之。《梅磵诗话》卷下。</li>
</ol>
</div>
<div id="张邦昌" class="section level2">
<h2>
<span class="header-section-number">38.51</span> 张邦昌<a class="anchor" aria-label="anchor" href="#%E5%BC%A0%E9%82%A6%E6%98%8C"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十八-张邦昌-1"></span>
崇宁间，望气者上言，景州阜城县有天子气甚明，徽祖弗之信。既而方士之幸者颇言之，有诏断支陇以泄其所钟。居一年，犹云气故在，特稍晦，将为偏闰之象，而不克有终。至靖康，伪楚之立，逾月而释位。逆豫既僭，遂改元阜昌，且祈于金酋，调丁缮治其故尝夷铲者，力役弥年，民不堪命，亦不免于废也。二僭皆阜城人。《桯史》卷八。</p></li>
<li><p><span id="宋轶二十八-张邦昌-2"></span>
见蔡京<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E4%BA%94.html#%E5%AE%8B%E8%BD%B6%E4%BA%8C%E5%8D%81%E4%BA%94-%E8%94%A1%E4%BA%AC-112">112</a>。</p></li>
<li><p><span id="宋轶二十八-张邦昌-3"></span>
张邦昌为中书舍人使高丽，至明州谒东海庙，夜梦神告曰：「他日至中书侍郎，但不可为秉国大夫。」后数年，当宣和末，果有凤池之拜。《夷坚丁志》卷七。</p></li>
<li><p><span id="宋轶二十八-张邦昌-4"></span>
伪楚张邦昌始为中书舍人，梦乘太上辇，拥仪从出两山闲，居辇上回视，见二马逐其后，能记其毛色也。后自燕山来，受伪封册，乃籍乘舆服御，回顾二马则如梦。《铁围山丛谈》卷三。</p></li>
<li><p><span id="宋轶二十八-张邦昌-5"></span>
张子能夫人郑氏，美而艳。张为太常博士，郑以疾殂，临终与张诀曰：「君必别娶，不复念我矣。」张泣曰：「何忍为此！」郑曰：「人言那可凭？盍指天为誓。」曰：「吾苟负约，当化为阉，仍不得善终。」……后三年，张为大司成，邓洵仁右丞欲嫁以女，张力辞。邓公方有宠，取中旨令合昏。成礼之夕，赐真珠复帐，其直五十万缗。然自是多郁郁不乐。尝昼寝，见郑氏自窗而下，骂曰：「旧约如何，而忍负之？我幸有二女，纵无子，胡不买妾，必欲娶，何也？祸将作矣。」遽登榻，以手拊其阴。张觉痛，疾呼家人，至无所睹。自是若阉然，卒蹈奇变。《夷坚甲志》卷二。</p></li>
<li><p><span id="宋轶二十八-张邦昌-6"></span>
张子龙妙龄甲科中第。乡里宗氏，衣冠望族也，有女始笄，色冠一时，脔以为婿。成礼之后，张虽少年文采，驰誉当世，而宗常有不足之色，坐是琴瑟不甚洽浃。张任太学博士，宗忽告曰：「吾某处之神也，尝以过，罚为人之室。岁满合归，幸毋以为念，子行亦光显矣。然有三事嘱子：吾平时与子不甚叶，吾没之后，父母必来问吾既死之状，慎勿揭吾面帛。其次，毋再娶。又其次，吾有二婢，人物不至陋，他日足以区处子之家事，勿令去。苟背吾言，吾将祸子不得其死。」言毕而逝。已而宗父母果来，张告以此，翁媪益疑焉，竟启视之，乃如所画夜叉，若将起撄人状，众惧而急覆之。未几，擢侍从，益贵幸。一日登对，徽考语之曰：「卿妇死数年，为何尚未娶？枢密邓洵仁女甚美且贤，知经术，尝随其母入禁中，宫女呼为邓五经，朕当为卿娶之。」张力辞以他，不可，已而言定邓氏。邓氏欲逐其二婢，张亦不得已又去之。合卺之夜，夫妇方结发，忽火起床下，帏幔俱烬。翌日，张奏厕，见故妻如死后状，前搏子龙，遂残其势，自是张遂不能为人。靖康末，竟以失节窜湘中，已而赐死于家。《投辖录》。</p></li>
<li><p><span id="宋轶二十八-张邦昌-7"></span>
张邦昌以靖康元年为少宰，奉使虏营。留颇久，梦一术士为作卦影，而书十六字于后曰：「六六三十六，阳数自然足。二二二，不坠地。」明年南归京师，受虏命为楚帝，僭居宫阙者三十六日。及谪长沙，赐自尽，正建炎二年，而月日又有两二字。缢于梁间，所谓不坠地也。《夷坚志补》卷十八。</p></li>
<li><p><span id="宋轶二十八-张邦昌-8"></span>
金人策立张邦昌，策云：「无德而王，故天命假于我手。当仁不让，知历数在于尔躬。」余皆不记。初金人建立张邦昌，遣人谕意。张邦昌阳为涕泣，跪伏不受。《三朝北盟会编》卷九十六。</p></li>
<li><p><span id="宋轶二十八-张邦昌-9"></span>
〔金人〕列拜于堦下，邦昌辞避，则曰：「陛下不受，臣拜见元帅必死。今日陛下乃昔日南朝天子也。」邦昌悚栗。邦昌僭立，呼拜迎引，皆金人为之。初拜，邦昌回礼，一金人提其领，谓京城人曰：「看此一官家，一似前来底看。」邦昌入内，金人皆辞出。有卫士曰：「平日见伶官作杂剧，每装假官人。今日张太宰却装假官家。」《三朝北盟会编》卷八十四。</p></li>
<li><p><span id="宋轶二十八-张邦昌-10"></span>
邦昌既入尚书省，时〔王时〕雍等朝夕在侧，应对之际便以陛下称之。邦昌曰：「且休，恐人闻之皆笑我尔。」《三朝北盟会编》卷八十四。</p></li>
<li><p><span id="宋轶二十八-张邦昌-11"></span>
〔张〕邦昌僭位之日，风霾日色薄而有晕，百官皆惨怛，邦昌亦变色。《大金国志》卷五。</p></li>
<li><p><span id="宋轶二十八-张邦昌-12"></span>
或劝邦昌赦，吕好问曰：「赦书日行五百里，今四壁之外，并是番人，欲赦谁也？况公权摄，当候复辟。」邦昌曰：「俚语钱大王肆赦，恐入李大王世界。」吕公曰：「钱氏犹有数州之地，五代之时非素有君臣之分，今日岂可比钱氏耶？」邦昌以为然。《三朝北盟会编》卷八十九。</p></li>
<li><p><span id="宋轶二十八-张邦昌-13"></span>
吕公入省中再见邦昌曰：「相公今日权宜济难，须从初便做个痕迹，使人晓了。」邦昌曰：「当如何？」吕公曰：「虏中送来衣服，若遇虏使方可著。他时只与士大夫常服相见可也，今又不可用卫士排立，不可山呼。又有一事，相公不若只在会通门外合子中安下，不要入禁中。先朝宫人，不可相见。如阙人使唤，亲戚处借一两妇人使唤可也。」邦昌曰：「外人岂敢带他入去？」吕公曰：「劝相公不要入到里面，恐卫士闻之愤怒也。」……虏人立邦昌，或劝坐紫宸殿、垂拱殿。吕公谓邦昌曰：「岂真个做乎！」邦昌矍然。《三朝北盟会编》卷九十二。</p></li>
<li><p><span id="宋轶二十八-张邦昌-14"></span>
邦昌僭位三十三日，不御正殿，不受常朝，不山呼，不称圣旨，不称御。禁中诸门用锁，题曰「邦昌谨封」。凡晓示文字不称诏命。番使入朝则正坐，常朝则偏坐。百官入朝以平交礼相见，称名称诸公。《三朝北盟会编》卷九十三。《大金国志》卷五。</p></li>
<li><p><span id="宋轶二十八-张邦昌-15"></span>
祐陵在端邸，有妾彭者稍惠黠，上怜之。小故，出嫁为都人聂氏妇。上即位，颇思焉，复召入禁中。以其尝为民妻无所称，但以彭婆目之，或呼为聂婆婆，其实未有年也。恩幸一时，举无与比。父党夫族颇招权，顾金钱。士大夫亦有登其门而进者。逮二圣北狩，彭以无名位，独得留内庭。虏人强立邦昌僭位之后，虽窃处宸居，多不敢当至尊之仪。服御之属，未始易也。寝殿之邃，不敢履也。一夕，偶置酒，彭生乘邦昌之醉，拥之曰：「官家，事已至此，它复何言？」即衣之赭色半臂。邦昌醉中犹能却，彭呼二三宫人力挽而穿之，益之以酒，掖邦昌入福宁殿，使宫人之有色者侍邦昌寝。邦昌既醒，皇恐而趍就它室，急解其衣，固已无及矣。邦昌卒坐此以死。《挥麈后录》卷四。</p></li>
<li><p><span id="宋轶二十八-张邦昌-16"></span>
东京留守司鞫治华国靖恭夫人李氏公事。初，张邦昌既僭窃居福宁殿，李氏奉之，时以果实为献。邦昌亦厚答之，遂以养女陈氏窃侍邦昌。其后邦昌欲退归府第，因其姊入禁中，乃留亲随人，易陈氏以出。邦昌出禁，李氏送至内东门，有语指斥乘舆。上闻之，命留守司同御药院于内东门推治，李氏款服，且言邦昌用乘舆服御，及取陈氏奉。上宣谕曰：「邦昌敢居宫禁寝殿，奸私宫人，可以见其情状有据。」李氏决脊降配军营务名下为妻。《三朝北盟会编》卷一百五。</p></li>
<li><p><span id="宋轶二十八-张邦昌-17"></span>
张邦昌僭位，国号大楚。其坐罪，始责昭化军节度副使，潭州安置。既抵贬所，寓居于郡中天宁寺。寺有平楚楼，取唐沈传师「目伤平楚虞帝魂」之句也。朝廷遣殿中侍御史马伸赐死。读诏毕，张徘徊退避，不忍自尽。执事者趣迫登楼，张仰首，急覩三字，长叹就缢。《挥麈余话》卷二。《宋稗类钞》卷二。</p></li>
</ol>
</div>
<div id="廉-布" class="section level2">
<h2>
<span class="header-section-number">38.52</span> 廉　布<a class="anchor" aria-label="anchor" href="#%E5%BB%89-%E5%B8%83"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十八-廉布-1"></span>
廉宣仲高才，幼年及第，宰相张邦昌纳为婿，当徽宗时，自谓平步青云。及邦昌得罪，而宣仲官竟不显，病废累年以死。其作《画松》诗云：「独倚寒岩生意绝，任他桃李自成蹊。」《瓮牖闲评》卷三。</p></li>
<li><p><span id="宋轶二十八-廉布-2"></span>
廉宣仲布，建炎初自其乡里山阳避寇南来，所钜万。至临安，寓居吴山之下。舍馆甫定，而郡兵陈通等乱，囊橐悉为劫掠，一簪不遗，夫妇徬徨。宣仲昔在京师为学官日，与侍晨道士时若愚游，至是闻若愚用事贼间，姑往访之。一见，甚笃绨袍之义。且云：「吾从盗所得宝货盈屋。败露指日，悉录于官矣。纵尽以与君，无憾，然度必不能保。今有两箧，以授子。可亟去，此庶有生理。」又令二校防护出关而返。宣仲夫妇既幸脱厄，买舟趋霅川，来依外祖空青公。空青馆置于所泊僧舍。宣仲，张子能婿也。外祖戏曰：「君真是没兴徐德言矣。」按堵之后，启箧视之，皆黄金也，计其所失，无毫厘之差。宣仲后坐婣党摈不用，借此得以自存焉。《挥麈余话》卷二。</p></li>
</ol>
</div>
<div id="王时雍" class="section level2">
<h2>
<span class="header-section-number">38.53</span> 王时雍<a class="anchor" aria-label="anchor" href="#%E7%8E%8B%E6%97%B6%E9%9B%8D"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十八-王时雍-1"></span>
举〔张〕邦昌者，〔王〕时雍，乃蜀人也。其在蜀，为市牙图利。又王黼当国，时雍专为乡人纳赌求差遣，时人谓之「三川牙郎」。其乡人曰：「今又作卖国牙郎也。」《三朝北盟会编》卷九十七。</p></li>
<li><p><span id="宋轶二十八-王时雍-2"></span>
金人入寇，京城不守。〔王〕时雍尽搜取妇女予虏人，人号时雍为「虏人外公」。《朱子语类》卷一百三十二。</p></li>
</ol>
</div>
<div id="刘-豫" class="section level2">
<h2>
<span class="header-section-number">38.54</span> 刘　豫<a class="anchor" aria-label="anchor" href="#%E5%88%98-%E8%B1%AB"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十八-刘豫-1"></span>
刘豫未贵时，一日，顾见一白龙现妇翁家大镜中，但无鳞与角耳。后翁亦见此，乃以女妻之，资借甚厚。及生二子，以「鳞」、「角」名之。或谓二子长，豫当大贵。《蠡勺编》卷十四。《秋涧集》卷二十一。</p></li>
<li><p><span id="宋轶二十八-刘豫-2"></span>
伪齐刘豫者为小官时，梦至阙里拜仲尼，仲尼辄答其拜。又尝梦拜释氏，为之起。因独自负，遂果于僭。《铁围山丛谈》卷三。</p></li>
<li><p><span id="宋轶二十八-刘豫-3"></span>
见张邦昌<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E5%85%AB.html#%E5%AE%8B%E8%BD%B6%E4%BA%8C%E5%8D%81%E5%85%AB-%E5%BC%A0%E9%82%A6%E6%98%8C-1">1</a>。</p></li>
<li><p><span id="宋轶二十八-刘豫-4"></span>
〔刘豫〕少时，尝盗同舍生白金盂子、紫纱衣，至是言者方发其夙丑。豫因上疏自明，上皇赦而不问。未几，累章言礼制局事。上皇批云：「刘豫河北村叟，不识礼制。」遂黜为两浙廉访。其谢表云：「孰云河朔村俗之人，来领浙右廉问之事。」议者谓豫怨望之迹已见于此。《三朝北盟会编》卷一百八十一。《大金国志》卷三十一。</p></li>
<li><p><span id="宋轶二十八-刘豫-5"></span>
天会八年，册刘豫为大齐皇帝，都大名。诸门旧有巽齐、安流、顺预之号，以门名色瑞，因取三市门名阜昌者建元。虽出于傅会，亦有数焉。《续夷坚志》卷二。</p></li>
<li><p><span id="宋轶二十八-刘豫-6"></span>
〔刘豫僭立〕册前妻翟氏为皇太后，妾钱氏为皇后。伪后钱氏，宣和间为御侍，渊圣时出宫配使臣张保义，张为贼虏，钱从贼，几为贼人所杀。卖身与豫为针线婢，故旧在宫廷中，豫皆取法于钱。《三朝北盟会编》卷一百八十一。</p></li>
<li><p><span id="宋轶二十八-刘豫-7"></span>
有百姓失其姓名，酒醉，扣门嫚骂豫云：「刘豫，你是何人，要做官家，大宋何负于你。」豫又斩之。《三朝北盟会编》卷一百八十一。</p></li>
<li><p><span id="宋轶二十八-刘豫-8"></span>
刘豫建归受馆于宿州，招延南方士大夫。《三朝北盟会编》卷一百四十三。</p></li>
<li><p><span id="宋轶二十八-刘豫-9"></span>
伪齐刘豫既僭位，大飨群臣，教坊进杂剧，有处士问星翁曰：「自古帝王之兴，必有受命之符。今新主有天下，抑有嘉祥美瑞以应之乎？」星翁曰：「固有之，新主即位之前一日，有一星聚东井，真所谓符命也。」处士以杖击之曰：「五星非一也，乃云聚耳。一星又何聚焉？」星翁曰：「汝固不知也，新主圣德比汉高祖只少四星儿里。」《寓简》卷十。</p></li>
<li><p><span id="宋轶二十八-刘豫-10"></span>
刘豫僭号中原，不喜浮屠，僧徒莫不惶恐。忽西天三藏来，豫异待之，僧徒私自喜曰：「必能与我辈主张教门。」既引见，三藏拜于庭，赞者止曰：「僧不拜。」三藏答曰：「既见真佛，岂可不拜？」豫大喜，赐与甚厚。自后僧见并令拜，僧徒莫不憾之。《可书》。</p></li>
<li><p><span id="宋轶二十八-刘豫-11"></span>
兵士李英卖玉注椀与三路都统，豫疑非民间物，勘鞠之，知得之山陵中，遂以刘从善为河南淘沙官，发掘古今山陵、民庶坟墓。求金虏、贼寇发棺，不尽者，及棺中水银等物，以谷俊为汴京淘沙官，发民间埋窖及无主坟墓中物。《三朝北盟会编》卷一百八十一。</p></li>
<li><p><span id="宋轶二十八-刘豫-12"></span>
〔刘豫〕在伪位八年，四民凡含齿戴发，上自耆老，下至龆龀，微至倡优，无不日纳官钱。以内廷种菜出卖，京师池塘，计荷叶数目，猥屑不可尽言。士民凡出语言稍涉时忌者，并许人告得其情，告者受赏，或遭诬，执告者免罪，由是小人得志，父子不敢隐语。如负担相遇，或相问曰：「那里去？」若应云：「南头去。」便以乱道言语斩之。衣著稍或鲜丽，又以为宋之顽民尚仍旧态，斩之。……豫初僭立，奔附者众。识者讥之云：「浓磨一铤两铤墨，画出千年万年树。误得百鸟尽飞来，踏枝不著空飞去。」《三朝北盟会编》卷一百八十一。</p></li>
<li><p><span id="宋轶二十八-刘豫-13"></span>
有枭数千，鸣于内庭，皆作「休也」之声。〔刘〕豫恶之，命能捕获一枭者，赏千钱。《三朝北盟会编》卷一百八十一。</p></li>
<li><p><span id="宋轶二十八-刘豫-14"></span>
〔刘〕豫拘于琼林苑，常蹙额告挞懒云：「父子尽心竭力，无负上国，唯元师哀怜之。」挞懒曰：「刘蜀王，刘蜀王，尔犹自不知罪过，独不见赵氏少主出京日，万姓燃顶炼臂，香烟如云雾，号泣之声闻十余里。今废了尔后，京城内无一人为尔烦恼，做人犹自不知罪过。朝廷还尔奴婢骨肉，各与尔父子钱物一库，煞好？」豫默然语塞。《三朝北盟会编》卷一百八十一。</p></li>
</ol>
</div>
<div id="刘-麟" class="section level2">
<h2>
<span class="header-section-number">38.55</span> 刘　麟<a class="anchor" aria-label="anchor" href="#%E5%88%98-%E9%BA%9F"><i class="fas fa-link"></i></a>
</h2>
<ol style="list-style-type: decimal">
<li>
<span id="宋轶二十八-刘麟-1"></span>
〔刘豫〕军之始行也，知临汝军宋著部夫到京，子麟以后期斩之，纳其女于豫，继斩使臣赵倚，语人曰：「已斩赵宋矣。」《三朝北盟会编》卷一百八十一。</li>
</ol>
</div>
<div id="孔彦舟" class="section level2">
<h2>
<span class="header-section-number">38.56</span> 孔彦舟<a class="anchor" aria-label="anchor" href="#%E5%AD%94%E5%BD%A6%E8%88%9F"><i class="fas fa-link"></i></a>
</h2>
<ol style="list-style-type: decimal">
<li>
<span id="宋轶二十八-孔彦舟-1"></span>
孔彦舟在鄂州授蕲黄州镇抚使。中秋日，彦舟作筵会，东边坐统制将官，西边坐州县官。早筵十二盏，每盏出四美人，秾纤长短大抵一般，又一般装束，执板讴词，凡四十八人。晚筵十二盏，每盏出四女童，如早筵，亦四十八人。器皿尽用黄金。议者谓臣庶之家在当时所未有。初，彦舟在潭州，与通判张赡通家往还。赡妻赵氏，宗女也，有姿色，彦舟悦之，离潭之日夺取赵氏而行。为蕲黄州镇抚使，每出猎，与赵氏联鞯而往，赵氏著销金袍，束玉带，载尖风笠子，宛然如画。彦舟专宠之。《三朝北盟会编》卷一百四十八。</li>
</ol>
</div>
<div id="李-成-1" class="section level2">
<h2>
<span class="header-section-number">38.57</span> 李　成<a class="anchor" aria-label="anchor" href="#%E6%9D%8E-%E6%88%90-1"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十八-李成-1"></span>
〔李成受招安〕，令泗州进士许道作谢表，有曰：「恨非李广之无双，愿效颜回之不贰。」有旨，为文人婉顺，先发赴行在。行至滁州白塔寺，成回，遂复反。《三朝北盟会编》卷一百三十二。</p></li>
<li><p><span id="宋轶二十八-李成-2"></span>
〔李〕成在滁州，军容甚整肃，官员、秀才许陈利害者，虽一句可采，必诵之于心而不忘，每发一言必中理。或问成：「天下何时可定？」成吟哦而言曰：「凭君莫问封侯事，一将功成万骨枯。」问者心伏而退。《三朝北盟会编》卷一百三十二。</p></li>
<li><p><span id="宋轶二十八-李成-3"></span>
马进陷临江军，阅视军资库，有撚金小盘龙红袍段一，乃四川进御之物，以路不通寄留于库中。进以为李成受命之祥，遣人送成。成视之，长叹曰：「马防御不察成心耶！」即命焚之。《三朝北盟会编》卷一百四十四。</p></li>
</ol>
</div>
</div>
  <div class="chapter-nav">
<div class="prev"><a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E4%B8%83.html"><span class="header-section-number">37</span> 宋人轶事汇编卷二十七</a></div>
<div class="next"><a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E4%B9%9D.html"><span class="header-section-number">39</span> 宋人轶事汇编卷二十九</a></div>
</div></main><div class="col-md-3 col-lg-2 d-none d-md-block sidebar sidebar-chapter">
    <nav id="toc" data-toggle="toc" aria-label="On this page"><h2>On this page</h2>
      <ul class="nav navbar-nav">
<li><a class="nav-link" href="#%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E5%85%AB"><span class="header-section-number">38</span> 宋人轶事汇编卷二十八</a></li>
<li><a class="nav-link" href="#%E6%9D%8E-%E7%BA%B2"><span class="header-section-number">38.1</span> 李　纲</a></li>
<li><a class="nav-link" href="#%E5%AE%97-%E6%B3%BD"><span class="header-section-number">38.2</span> 宗　泽</a></li>
<li><a class="nav-link" href="#%E6%9D%8E%E9%82%A6%E5%BD%A6"><span class="header-section-number">38.3</span> 李邦彦</a></li>
<li><a class="nav-link" href="#%E5%90%B4-%E6%95%8F"><span class="header-section-number">38.4</span> 吴　敏</a></li>
<li><a class="nav-link" href="#%E5%90%B4-%E5%8F%99"><span class="header-section-number">38.5</span> 吴　叙</a></li>
<li><a class="nav-link" href="#%E5%BE%90%E5%A4%84%E4%BB%81"><span class="header-section-number">38.6</span> 徐处仁</a></li>
<li><a class="nav-link" href="#%E5%94%90-%E6%81%AA"><span class="header-section-number">38.7</span> 唐　恪</a></li>
<li><a class="nav-link" href="#%E4%BD%95"><span class="header-section-number">38.8</span> 何</a></li>
<li><a class="nav-link" href="#%E8%80%BF%E5%8D%97%E4%BB%B2"><span class="header-section-number">38.9</span> 耿南仲</a></li>
<li><a class="nav-link" href="#%E7%8E%8B%E5%AD%9D%E8%BF%AA"><span class="header-section-number">38.10</span> 王孝迪</a></li>
<li><a class="nav-link" href="#%E9%99%88%E8%BF%87%E5%BA%AD"><span class="header-section-number">38.11</span> 陈过庭</a></li>
<li><a class="nav-link" href="#%E8%81%82-%E6%98%8C"><span class="header-section-number">38.12</span> 聂　昌</a></li>
<li><a class="nav-link" href="#%E6%9D%8E-%E5%9B%9E"><span class="header-section-number">38.13</span> 李　回</a></li>
<li><a class="nav-link" href="#%E7%A7%8D%E5%B8%88%E9%81%93"><span class="header-section-number">38.14</span> 种师道</a></li>
<li><a class="nav-link" href="#%E5%A7%9A%E5%B9%B3%E4%BB%B2"><span class="header-section-number">38.15</span> 姚平仲</a></li>
<li><a class="nav-link" href="#%E5%90%B4-%E9%9D%A9"><span class="header-section-number">38.16</span> 吴　革</a></li>
<li><a class="nav-link" href="#%E7%BF%81%E5%BD%A6%E5%9B%BD"><span class="header-section-number">38.17</span> 翁彦国</a></li>
<li><a class="nav-link" href="#%E5%90%95%E5%A5%BD%E9%97%AE"><span class="header-section-number">38.18</span> 吕好问</a></li>
<li><a class="nav-link" href="#%E5%90%95%E6%9C%AC%E4%B8%AD"><span class="header-section-number">38.19</span> 吕本中</a></li>
<li><a class="nav-link" href="#%E9%99%88-%E4%B8%9C"><span class="header-section-number">38.20</span> 陈　东</a></li>
<li><a class="nav-link" href="#%E9%A9%AC-%E4%BC%B8-%E4%BD%95-%E5%85%91"><span class="header-section-number">38.21</span> 马　伸　何　兑</a></li>
<li><a class="nav-link" href="#%E5%96%BB%E6%B1%9D%E7%A0%BA"><span class="header-section-number">38.22</span> 喻汝砺</a></li>
<li><a class="nav-link" href="#%E4%B8%8A%E5%AE%98%E6%82%9F"><span class="header-section-number">38.23</span> 上官悟</a></li>
<li><a class="nav-link" href="#%E6%9D%8E%E8%8B%A5%E6%B0%B4"><span class="header-section-number">38.24</span> 李若水</a></li>
<li><a class="nav-link" href="#%E7%8E%8B-%E5%B1%A5"><span class="header-section-number">38.25</span> 王　履</a></li>
<li><a class="nav-link" href="#%E5%88%98-%E9%9F%90"><span class="header-section-number">38.26</span> 刘　韐</a></li>
<li><a class="nav-link" href="#%E5%82%85-%E5%AF%9F"><span class="header-section-number">38.27</span> 傅　察</a></li>
<li><a class="nav-link" href="#%E5%82%85%E8%87%AA%E5%BE%97"><span class="header-section-number">38.28</span> 傅自得</a></li>
<li><a class="nav-link" href="#%E6%AC%A7%E9%98%B3%E7%8F%A3"><span class="header-section-number">38.29</span> 欧阳珣</a></li>
<li><a class="nav-link" href="#%E6%BB%95%E8%8C%82%E5%AE%9E"><span class="header-section-number">38.30</span> 滕茂实</a></li>
<li><a class="nav-link" href="#%E8%B5%B5-%E7%AB%8B"><span class="header-section-number">38.31</span> 赵　立</a></li>
<li><a class="nav-link" href="#%E9%83%AD-%E6%B0%B8"><span class="header-section-number">38.32</span> 郭　永</a></li>
<li><a class="nav-link" href="#%E7%9F%B3-%E7%AB%A7"><span class="header-section-number">38.33</span> 石　竧</a></li>
<li><a class="nav-link" href="#%E7%A8%8B%E6%98%8C"><span class="header-section-number">38.34</span> 程昌</a></li>
<li><a class="nav-link" href="#%E4%BD%95%E5%AE%8F%E4%B8%AD"><span class="header-section-number">38.35</span> 何宏中</a></li>
<li><a class="nav-link" href="#%E8%B4%BE%E5%85%AC%E6%9C%9B"><span class="header-section-number">38.36</span> 贾公望</a></li>
<li><a class="nav-link" href="#%E8%A7%A3-%E4%B9%A0"><span class="header-section-number">38.37</span> 解　习</a></li>
<li><a class="nav-link" href="#%E5%BC%A0-%E8%8D%A3"><span class="header-section-number">38.38</span> 张　荣</a></li>
<li><a class="nav-link" href="#%E6%9D%8E-%E9%82%BA"><span class="header-section-number">38.39</span> 李　邺</a></li>
<li><a class="nav-link" href="#%E7%8E%8B-%E5%AF%93"><span class="header-section-number">38.40</span> 王　寓</a></li>
<li><a class="nav-link" href="#%E5%90%B4-%E5%B9%B5"><span class="header-section-number">38.41</span> 吴　幵</a></li>
<li><a class="nav-link" href="#%E8%8E%AB-%E4%BF%A6"><span class="header-section-number">38.42</span> 莫　俦</a></li>
<li><a class="nav-link" href="#%E7%86%8A%E5%BD%A6%E6%97%B6"><span class="header-section-number">38.43</span> 熊彦时</a></li>
<li><a class="nav-link" href="#%E9%83%AD-%E4%BA%AC"><span class="header-section-number">38.44</span> 郭　京</a></li>
<li><a class="nav-link" href="#%E8%AE%B8%E5%BF%97%E4%BB%81"><span class="header-section-number">38.45</span> 许志仁</a></li>
<li><a class="nav-link" href="#%E9%BB%84%E4%B8%AD%E8%BE%85"><span class="header-section-number">38.46</span> 黄中辅</a></li>
<li><a class="nav-link" href="#%E5%AE%8B%E9%BD%90%E6%84%88"><span class="header-section-number">38.47</span> 宋齐愈</a></li>
<li><a class="nav-link" href="#%E9%A2%9C%E5%8D%9A%E6%96%87"><span class="header-section-number">38.48</span> 颜博文</a></li>
<li><a class="nav-link" href="#%E8%B5%B5%E5%AD%90%E5%B4%A7"><span class="header-section-number">38.49</span> 赵子崧</a></li>
<li><a class="nav-link" href="#%E8%92%8B%E5%85%B4%E7%A5%96%E5%A5%B3"><span class="header-section-number">38.50</span> 蒋兴祖女</a></li>
<li><a class="nav-link" href="#%E5%BC%A0%E9%82%A6%E6%98%8C"><span class="header-section-number">38.51</span> 张邦昌</a></li>
<li><a class="nav-link" href="#%E5%BB%89-%E5%B8%83"><span class="header-section-number">38.52</span> 廉　布</a></li>
<li><a class="nav-link" href="#%E7%8E%8B%E6%97%B6%E9%9B%8D"><span class="header-section-number">38.53</span> 王时雍</a></li>
<li><a class="nav-link" href="#%E5%88%98-%E8%B1%AB"><span class="header-section-number">38.54</span> 刘　豫</a></li>
<li><a class="nav-link" href="#%E5%88%98-%E9%BA%9F"><span class="header-section-number">38.55</span> 刘　麟</a></li>
<li><a class="nav-link" href="#%E5%AD%94%E5%BD%A6%E8%88%9F"><span class="header-section-number">38.56</span> 孔彦舟</a></li>
<li><a class="nav-link" href="#%E6%9D%8E-%E6%88%90-1"><span class="header-section-number">38.57</span> 李　成</a></li>
</ul>

      <div class="book-extra">
        <ul class="list-unstyled">
          
        </ul>
</div>
    </nav>
</div>

</div>
</div> <!-- .container -->

<footer class="bg-primary text-light mt-5"><div class="container"><div class="row">

  <div class="col-12 col-md-6 mt-3">
    <p>"<strong>历史上的一些人</strong>" was written by 林峰. It was last built on 2022-05-30.</p>
  </div>

  <div class="col-12 col-md-6 mt-3">
    <p>This book was built by the <a class="text-light" href="https://bookdown.org">bookdown</a> R package.</p>
  </div>

</div></div>
</footer>
</body>
</html>
