<!DOCTYPE html>
<html lang="en">
<head>
<meta http-equiv="Content-Type" content="text/html; charset=UTF-8">
<meta charset="utf-8">
<meta name="viewport" content="width=device-width, initial-scale=1, shrink-to-fit=no">
<title>36 宋人轶事汇编卷二十七 | 历史上的一些人</title>
<meta name="author" content="林峰">
<meta name="description" content="36.1 周邦彦  周美成邦彦，元丰初以太学生进《汴都赋》，神宗命之以官，除太学录。其后流落不偶，浮沈州县三十余年。蔡元长用事，美成献《生日诗》，略云：「化行《禹贡》山川内，人在周公礼乐中。」元长大喜，即以秘书少监召，又复荐之，上殿契合，诏再取其本以进。表云……表入，乙览称善，除次对内祠。《挥麈余话》卷一。...">
<meta name="generator" content="bookdown 0.26 with bs4_book()">
<meta property="og:title" content="36 宋人轶事汇编卷二十七 | 历史上的一些人">
<meta property="og:type" content="book">
<meta property="og:image" content="/images/cover_sheep_thinker.jpeg">
<meta property="og:description" content="36.1 周邦彦  周美成邦彦，元丰初以太学生进《汴都赋》，神宗命之以官，除太学录。其后流落不偶，浮沈州县三十余年。蔡元长用事，美成献《生日诗》，略云：「化行《禹贡》山川内，人在周公礼乐中。」元长大喜，即以秘书少监召，又复荐之，上殿契合，诏再取其本以进。表云……表入，乙览称善，除次对内祠。《挥麈余话》卷一。...">
<meta name="twitter:card" content="summary">
<meta name="twitter:title" content="36 宋人轶事汇编卷二十七 | 历史上的一些人">
<meta name="twitter:description" content="36.1 周邦彦  周美成邦彦，元丰初以太学生进《汴都赋》，神宗命之以官，除太学录。其后流落不偶，浮沈州县三十余年。蔡元长用事，美成献《生日诗》，略云：「化行《禹贡》山川内，人在周公礼乐中。」元长大喜，即以秘书少监召，又复荐之，上殿契合，诏再取其本以进。表云……表入，乙览称善，除次对内祠。《挥麈余话》卷一。...">
<meta name="twitter:image" content="/images/cover_sheep_thinker.jpeg">
<!-- JS --><script src="https://cdnjs.cloudflare.com/ajax/libs/clipboard.js/2.0.6/clipboard.min.js" integrity="sha256-inc5kl9MA1hkeYUt+EC3BhlIgyp/2jDIyBLS6k3UxPI=" crossorigin="anonymous"></script><script src="https://cdnjs.cloudflare.com/ajax/libs/fuse.js/6.4.6/fuse.js" integrity="sha512-zv6Ywkjyktsohkbp9bb45V6tEMoWhzFzXis+LrMehmJZZSys19Yxf1dopHx7WzIKxr5tK2dVcYmaCk2uqdjF4A==" crossorigin="anonymous"></script><script src="https://kit.fontawesome.com/6ecbd6c532.js" crossorigin="anonymous"></script><script src="libs/jquery-3.6.0/jquery-3.6.0.min.js"></script><meta name="viewport" content="width=device-width, initial-scale=1, shrink-to-fit=no">
<link href="libs/bootstrap-4.6.0/bootstrap.min.css" rel="stylesheet">
<script src="libs/bootstrap-4.6.0/bootstrap.bundle.min.js"></script><script src="libs/bs3compat-0.3.1/transition.js"></script><script src="libs/bs3compat-0.3.1/tabs.js"></script><script src="libs/bs3compat-0.3.1/bs3compat.js"></script><link href="libs/bs4_book-1.0.0/bs4_book.css" rel="stylesheet">
<script src="libs/bs4_book-1.0.0/bs4_book.js"></script><script src="libs/accessible-code-block-0.0.1/empty-anchor.js"></script><script src="https://cdnjs.cloudflare.com/ajax/libs/autocomplete.js/0.38.0/autocomplete.jquery.min.js" integrity="sha512-GU9ayf+66Xx2TmpxqJpliWbT5PiGYxpaG8rfnBEk1LL8l1KGkRShhngwdXK1UgqhAzWpZHSiYPc09/NwDQIGyg==" crossorigin="anonymous"></script><script src="https://cdnjs.cloudflare.com/ajax/libs/mark.js/8.11.1/mark.min.js" integrity="sha512-5CYOlHXGh6QpOFA/TeTylKLWfB3ftPsde7AnmhuitiTX4K5SqCLBeKro6sPS8ilsz1Q4NRx3v8Ko2IBiszzdww==" crossorigin="anonymous"></script><!-- CSS --><style type="text/css">
    
    div.hanging-indent{margin-left: 1.5em; text-indent: -1.5em;}
  </style>
</head>
<body data-spy="scroll" data-target="#toc">

<div class="container-fluid">
<div class="row">
  <header class="col-sm-12 col-lg-3 sidebar sidebar-book"><a class="sr-only sr-only-focusable" href="#content">Skip to main content</a>

    <div class="d-flex align-items-start justify-content-between">
      <h1>
        <a href="index.html" title="">历史上的一些人</a>
      </h1>
      <button class="btn btn-outline-primary d-lg-none ml-2 mt-1" type="button" data-toggle="collapse" data-target="#main-nav" aria-expanded="true" aria-controls="main-nav"><i class="fas fa-bars"></i><span class="sr-only">Show table of contents</span></button>
    </div>

    <div id="main-nav" class="collapse-lg">
      <form role="search">
        <input id="search" class="form-control" type="search" placeholder="Search" aria-label="Search">
</form>

      <nav aria-label="Table of contents"><h2>Table of contents</h2>
        <ul class="book-toc list-unstyled">
<li><a class="" href="index.html"></a></li>
<li><a class="" href="%E6%9E%97%E5%B3%B0%E8%AF%84.html"><span class="header-section-number">1</span> 林峰评</a></li>
<li><a class="" href="%E4%B8%89%E5%9B%BD%E9%AD%8F%E5%B8%9D.html"><span class="header-section-number">2</span> 三国魏帝</a></li>
<li><a class="" href="%E4%B8%89%E5%9B%BD%E9%AD%8F%E5%AE%98%E5%91%98.html"><span class="header-section-number">3</span> 三国魏官员</a></li>
<li><a class="" href="%E4%B8%9C%E6%99%8B%E5%B8%9D.html"><span class="header-section-number">4</span> 东晋帝</a></li>
<li><a class="" href="%E5%94%90%E5%AE%98%E5%91%98.html"><span class="header-section-number">5</span> 唐官员</a></li>
<li><a class="" href="%E5%AE%8B%E7%9A%87%E5%B8%9D.html"><span class="header-section-number">6</span> 宋皇帝</a></li>
<li><a class="" href="%E5%AE%8B%E5%AE%98%E5%91%98.html"><span class="header-section-number">7</span> 宋官员</a></li>
<li><a class="" href="%E5%AE%8B%E5%A5%B3%E6%80%A7.html"><span class="header-section-number">8</span> 宋女性</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E9%9B%B6.html"><span class="header-section-number">9</span> 宋人轶事汇编卷零</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B8%80-3.html"><span class="header-section-number">10</span> 宋人轶事汇编卷一</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C-4.html"><span class="header-section-number">11</span> 宋人轶事汇编卷二</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B8%89.html"><span class="header-section-number">12</span> 宋人轶事汇编卷三</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%9B%9B.html"><span class="header-section-number">13</span> 宋人轶事汇编卷四</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%94.html"><span class="header-section-number">14</span> 宋人轶事汇编卷五</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%85%AD.html"><span class="header-section-number">15</span> 宋人轶事汇编卷六</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B8%83.html"><span class="header-section-number">16</span> 宋人轶事汇编卷七</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%85%AB.html"><span class="header-section-number">17</span> 宋人轶事汇编卷八</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B9%9D-1.html"><span class="header-section-number">18</span> 宋人轶事汇编卷九</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81-1.html"><span class="header-section-number">19</span> 宋人轶事汇编卷十</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81%E4%B8%80.html"><span class="header-section-number">20</span> 宋人轶事汇编卷十一</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81%E4%BA%8C.html"><span class="header-section-number">21</span> 宋人轶事汇编卷十二</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81%E4%B8%89.html"><span class="header-section-number">22</span> 宋人轶事汇编卷十三</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81%E5%9B%9B.html"><span class="header-section-number">23</span> 宋人轶事汇编卷十四</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81%E4%BA%94.html"><span class="header-section-number">24</span> 宋人轶事汇编卷十五</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81%E5%85%AD.html"><span class="header-section-number">25</span> 宋人轶事汇编卷十六</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81%E4%B8%83.html"><span class="header-section-number">26</span> 宋人轶事汇编卷十七</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81%E5%85%AB.html"><span class="header-section-number">27</span> 宋人轶事汇编卷十八</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81%E4%B9%9D.html"><span class="header-section-number">28</span> 宋人轶事汇编卷十九</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81.html"><span class="header-section-number">29</span> 宋人轶事汇编卷二十</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E4%B8%80.html"><span class="header-section-number">30</span> 宋人轶事汇编卷二十一</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E4%BA%8C.html"><span class="header-section-number">31</span> 宋人轶事汇编卷二十二</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E4%B8%89.html"><span class="header-section-number">32</span> 宋人轶事汇编卷二十三</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E5%9B%9B.html"><span class="header-section-number">33</span> 宋人轶事汇编卷二十四</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E4%BA%94.html"><span class="header-section-number">34</span> 宋人轶事汇编卷二十五</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E5%85%AD.html"><span class="header-section-number">35</span> 宋人轶事汇编卷二十六</a></li>
<li><a class="active" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E4%B8%83.html"><span class="header-section-number">36</span> 宋人轶事汇编卷二十七</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E5%85%AB.html"><span class="header-section-number">37</span> 宋人轶事汇编卷二十八</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E4%B9%9D.html"><span class="header-section-number">38</span> 宋人轶事汇编卷二十九</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B8%89%E5%8D%81.html"><span class="header-section-number">39</span> 宋人轶事汇编卷三十</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B8%89%E5%8D%81%E4%B8%80.html"><span class="header-section-number">40</span> 宋人轶事汇编卷三十一</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B8%89%E5%8D%81%E4%BA%8C.html"><span class="header-section-number">41</span> 宋人轶事汇编卷三十二</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B8%89%E5%8D%81%E4%B8%89.html"><span class="header-section-number">42</span> 宋人轶事汇编卷三十三</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B8%89%E5%8D%81%E5%9B%9B.html"><span class="header-section-number">43</span> 宋人轶事汇编卷三十四</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B8%89%E5%8D%81%E4%BA%94.html"><span class="header-section-number">44</span> 宋人轶事汇编卷三十五</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B8%89%E5%8D%81%E5%85%AD.html"><span class="header-section-number">45</span> 宋人轶事汇编卷三十六</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B8%89%E5%8D%81%E4%B8%83.html"><span class="header-section-number">46</span> 宋人轶事汇编卷三十七</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B8%89%E5%8D%81%E5%85%AB.html"><span class="header-section-number">47</span> 宋人轶事汇编卷三十八</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B8%89%E5%8D%81%E4%B9%9D.html"><span class="header-section-number">48</span> 宋人轶事汇编卷三十九</a></li>
<li><a class="" href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%9B%9B%E5%8D%81.html"><span class="header-section-number">49</span> 宋人轶事汇编卷四十</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E9%9B%B6.html"><span class="header-section-number">50</span> 唐人轶事汇编卷零</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B8%80.html"><span class="header-section-number">51</span> 唐人轶事汇编卷一</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C.html"><span class="header-section-number">52</span> 唐人轶事汇编卷二</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B8%89.html"><span class="header-section-number">53</span> 唐人轶事汇编卷三</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%9B%9B.html"><span class="header-section-number">54</span> 唐人轶事汇编卷四</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%94.html"><span class="header-section-number">55</span> 唐人轶事汇编卷五</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%85%AD.html"><span class="header-section-number">56</span> 唐人轶事汇编卷六</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B8%83.html"><span class="header-section-number">57</span> 唐人轶事汇编卷七</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%85%AB-1.html"><span class="header-section-number">58</span> 唐人轶事汇编卷八</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B9%9D.html"><span class="header-section-number">59</span> 唐人轶事汇编卷九</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81.html"><span class="header-section-number">60</span> 唐人轶事汇编卷十</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81%E4%B8%80.html"><span class="header-section-number">61</span> 唐人轶事汇编卷十一</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81%E4%BA%8C.html"><span class="header-section-number">62</span> 唐人轶事汇编卷十二</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81%E4%B8%89.html"><span class="header-section-number">63</span> 唐人轶事汇编卷十三</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81%E5%9B%9B.html"><span class="header-section-number">64</span> 唐人轶事汇编卷十四</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81%E4%BA%94.html"><span class="header-section-number">65</span> 唐人轶事汇编卷十五</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81%E5%85%AD.html"><span class="header-section-number">66</span> 唐人轶事汇编卷十六</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81%E4%B8%83.html"><span class="header-section-number">67</span> 唐人轶事汇编卷十七</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81%E5%85%AB.html"><span class="header-section-number">68</span> 唐人轶事汇编卷十八</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81%E4%B9%9D.html"><span class="header-section-number">69</span> 唐人轶事汇编卷十九</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81.html"><span class="header-section-number">70</span> 唐人轶事汇编卷二十</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E4%B8%80.html"><span class="header-section-number">71</span> 唐人轶事汇编卷二十一</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E4%BA%8C.html"><span class="header-section-number">72</span> 唐人轶事汇编卷二十二</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E4%B8%89.html"><span class="header-section-number">73</span> 唐人轶事汇编卷二十三</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E5%9B%9B.html"><span class="header-section-number">74</span> 唐人轶事汇编卷二十四</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E4%BA%94.html"><span class="header-section-number">75</span> 唐人轶事汇编卷二十五</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E5%85%AD.html"><span class="header-section-number">76</span> 唐人轶事汇编卷二十六</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E4%B8%83.html"><span class="header-section-number">77</span> 唐人轶事汇编卷二十七</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E5%85%AB.html"><span class="header-section-number">78</span> 唐人轶事汇编卷二十八</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E4%B9%9D.html"><span class="header-section-number">79</span> 唐人轶事汇编卷二十九</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B8%89%E5%8D%81.html"><span class="header-section-number">80</span> 唐人轶事汇编卷三十</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B8%89%E5%8D%81%E4%B8%80.html"><span class="header-section-number">81</span> 唐人轶事汇编卷三十一</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B8%89%E5%8D%81%E4%BA%8C.html"><span class="header-section-number">82</span> 唐人轶事汇编卷三十二</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B8%89%E5%8D%81%E4%B8%89.html"><span class="header-section-number">83</span> 唐人轶事汇编卷三十三</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B8%89%E5%8D%81%E5%9B%9B.html"><span class="header-section-number">84</span> 唐人轶事汇编卷三十四</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B8%89%E5%8D%81%E4%BA%94.html"><span class="header-section-number">85</span> 唐人轶事汇编卷三十五</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B8%89%E5%8D%81%E5%85%AD.html"><span class="header-section-number">86</span> 唐人轶事汇编卷三十六</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B8%89%E5%8D%81%E4%B8%83.html"><span class="header-section-number">87</span> 唐人轶事汇编卷三十七</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B8%89%E5%8D%81%E5%85%AB.html"><span class="header-section-number">88</span> 唐人轶事汇编卷三十八</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B8%89%E5%8D%81%E4%B9%9D.html"><span class="header-section-number">89</span> 唐人轶事汇编卷三十九</a></li>
<li><a class="" href="%E5%94%90%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%9B%9B%E5%8D%81.html"><span class="header-section-number">90</span> 唐人轶事汇编卷四十</a></li>
<li class="book-part">附录</li>
<li><a class="" href="references.html">参考文献</a></li>
</ul>

        <div class="book-extra">
          
        </div>
      </nav>
</div>
  </header><main class="col-sm-12 col-md-9 col-lg-7" id="content"><div id="宋人轶事汇编卷二十七" class="section level1">
<h1>
<span class="header-section-number">36</span> 宋人轶事汇编卷二十七<a class="anchor" aria-label="anchor" href="#%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E4%B8%83"><i class="fas fa-link"></i></a>
</h1>
<div id="周邦彦" class="section level2">
<h2>
<span class="header-section-number">36.1</span> 周邦彦<a class="anchor" aria-label="anchor" href="#%E5%91%A8%E9%82%A6%E5%BD%A6"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十七-周邦彦-1"></span>
周美成邦彦，元丰初以太学生进《汴都赋》，神宗命之以官，除太学录。其后流落不偶，浮沈州县三十余年。蔡元长用事，美成献《生日诗》，略云：「化行《禹贡》山川内，人在周公礼乐中。」元长大喜，即以秘书少监召，又复荐之，上殿契合，诏再取其本以进。表云……表入，乙览称善，除次对内祠。《挥麈余话》卷一。</p></li>
<li><p><span id="宋轶二十七-周邦彦-2"></span>
周美成为江宁府溧水令，主簿之室有色而慧，美成每款洽于尊席之间，世所传《风流子》词盖所寓意焉。「新绿小池塘，风帘动、碎影舞斜阳。羡金屋去来，旧时巢燕，土花缭绕，前度莓墙。绣阁凤帷深几许，听得理丝簧。欲说又休，虑乖芳信，未歌先噎，愁转清商。　暗想新粧了，开朱户，应自待月西厢。最苦梦魂，今宵不到伊行。问甚时却与，佳音密耗，拟将秦镜，偷换韩香。天便教人，霎时厮见何妨。」「新绿」、「待月」，皆簿厅亭轩之名也。《挥麈余话》卷二。</p></li>
<li><p><span id="宋轶二十七-周邦彦-3"></span>
见王诜<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E4%B8%89.html#%E5%AE%8B%E8%BD%B6%E4%BA%8C%E5%8D%81%E4%B8%89-%E7%8E%8B%E8%AF%9C-3">3</a>。</p></li>
<li><p><span id="宋轶二十七-周邦彦-4"></span>
自宣政间，周美成、柳耆卿辈出，自制乐章，有曰《侧犯》、《尾犯》、《花犯》、《玲珑四犯》。……犯者，侵犯之义。二帝北狩，曲中之谶，深可畏哉。《贵耳集》卷上。</p></li>
<li><p><span id="宋轶二十七-周邦彦-5"></span>
道君幸李师师家，偶周邦彦先在焉，知道君至，遂匿于床下。道君自新橙一颗，云：「江南初进来。」遂与师师谑语，邦彦悉闻之，檃括成《少年游》云：「并刀如水，吴盐胜雪，纤手破新橙。」后云：「严城上，已三更。马滑霜浓，不如休去，直是少人行。」李师师因歌此词，道君问谁作，李师师奏云「周邦彦词」。道君大怒，坐朝宣谕蔡京云：「开封府有监税周邦彦者，闻课额不登，如何京尹不按发来？」蔡京罔知所以，奏云：「容臣退朝，呼京尹叩问，续得复奏。」京尹至，蔡以御前圣旨谕之。京尹云：「惟周邦彦课额增羡。」蔡云：「上意如此，只得迁就将上。」得旨，周邦彦职事废弛，可日下押出国门。隔一二日，道君复幸李师师家，不见李师师，问其家，知送周监税。道君方以邦彦出国门为喜，既至不遇，坐久至更初，李始归，愁眉泪睫，憔悴可掬。道君大怒云：「尔去那里？」李奏：「臣妾万死，知周邦彦得罪，押出国门，略致一杯相别，不知官家来。」道君问曾有词否？李奏云：「有《兰陵王》词，今『柳阴直』者是也。」道君云：「唱一遍看！」李奏云：「容臣妾奉一杯，歌此词为官家寿。」曲终，道君大喜，复召为大晟乐正。后官至大晟乐乐府待制。……当时李师师家有二邦彦，一周美成，一李士美，皆为道君狎客。士美因而为宰相。《贵耳集》卷下。《青泥莲花记》卷十三。《词苑丛谈》卷六。《本事词》卷上。《词林纪事》卷七。《宋稗类钞》卷四。</p></li>
<li><p><span id="宋轶二十七-周邦彦-6"></span>
宣和中，李师师以能歌舞称。时周邦彦为太学生，每游其家。一夕，值祐陵临幸，仓卒隐去。既而赋小词，所谓「并刀如水，吴盐胜雪」者，盖纪此夕事也。未几，李被宣唤，遂歌于上前，问谁所写，则以邦彦对。于是遂与解褐，自此通显。既而朝廷赐酺，师师又歌《大酺》、《六丑》二解，上顾教坊使袁绹，问绹，曰：「此起居舍人新知潞州周邦彦作也。」问《六丑》之义，莫能对，急召邦彦问之。对曰：「此犯六调，皆声之美者，然绝难歌。昔高阳氏有子六人，才而丑，故以比之。」上喜，意将留行。且以近者祥瑞沓至，将使播之乐府，命蔡元长微叩之。邦彦云：「某老矣，颇悔少作。」会起居郎张果与之不咸，廉知邦彦尝于亲王席上作小词赠舞鬟云：「歌席上，无赖是横波。宝髻玲珑欹玉燕，绣巾柔腻掩香罗。何况会婆娑。无个事，因甚敛双蛾。浅淡梳妆疑是画，惺松言语胜闻歌。好处是情多。」为蔡道其事。上知之，由是得罪。师师后入中，封瀛国夫人。朱希真有诗云：「解唱《阳关》别调声，前朝惟有李夫人。」即其人也。《浩然斋雅谈》卷下。</p></li>
<li><p><span id="宋轶二十七-周邦彦-7"></span>
周邦彦待制尝为刘昺之祖作埋铭，以白金数十斤为润笔，不受。刘无以报之，因除户部尚书，荐以自代。后刘缘坐王采𫍚言事得罪，美成亦落职，罢知顺昌府宫祠。周笑谓人曰：「世有门生累举主者多矣，独邦彦乃为举主所累，亦异事也。」《鸡肋编》卷中。</p></li>
<li><p><span id="宋轶二十七-周邦彦-8"></span>
周美成晚归钱塘乡里，梦中得《瑞鹤仙》一阕：「悄郊原带郭，行路永，客去车尘漠漠。斜阳映山落，歛余红、犹恋孤城阑角。凌波步弱，过短亭、何用素约。有流莺劝我，重解绣鞍，缓引春酌。　不记归时早暮，上马谁扶，醒眠朱阁。惊飚动幕，犹残醉，遶红药。叹西园、已是花深无地，东风何事又恶。任流光过却，归来洞天自乐。」未几，方腊盗起自桐庐，拥兵入杭。时美成方会客，闻之仓黄出奔，趍西湖之坟庵，次郊外，适际残腊，落日在山，忽见故人之妾，徒步亦为逃避计，约下马，小饮于道旁旗亭，闻莺声于木杪分背。少焉，抵庵中，尚有余醺，困卧小阁之上，恍如词中。逾月贼平，入城，则故居皆遭蹂践，旋营缉而处，继而得请提举杭州洞霄宫，遂老焉。悉符前作。《挥麈余话》卷二。《西湖游览志余》卷十二。《尧山堂外纪》卷五十五。《宋稗类钞》卷五。</p></li>
<li><p><span id="宋轶二十七-周邦彦-9"></span>
明清《挥麈余话》记周美成《瑞鹤仙》事，近于故箧中得先人所叙特为详备，今具载之。美成以待制提举南京鸿庆宫，自杭徙居睦州，梦中作长短句《瑞鹤仙》一阕，既觉，犹能全记，了不详其所谓也。未几，青溪贼方腊起，逮其鸱张，方还杭州旧居，而道路兵戈已满，仅得脱死。始入钱塘门，但见杭人仓皇奔避，如蜂屯蚁沸。视落日半在鼓角楼檐间，即词中所谓「斜阳映山落，敛余晖，犹恋孤城栏角」者应矣。当是时，天下承平日久，吴越享安闲之乐，而狂寇啸聚，径自睦州直捣苏杭，声言遂踞二浙。浙人传闻，内外响应，求死不暇。美成旧居既不往，是日无处得食，饥甚。忽于稠人中有呼「待制何往」者，视之，乡人之侍儿，素所识者也。且曰：「日昃，未必食，能舍车过酒家乎？」美成从之。惊遽间，连引数杯散去，腹枵顿解。乃词中所谓「凌波步弱，过短亭、何用素约。有流莺劝我，重解绣鞍，缓引春酌」之句验矣。饮罢，觉微醉，便耳目惶惑，不敢少留，径出城北，江涨桥，诸寺士女已盈满，不能驻足。独一小寺经阁，偶无人，遂宿其上。即词中所谓「上马谁扶，醉眠朱阁」又应矣。既见两浙处处奔避，遂绝江居扬州。未及息肩，而传闻方贼已尽据二浙，将涉江之淮、泗。因自计方领南京鸿庆宫，有斋厅可居，乃挈家往焉。则词中所谓「念西园已是，花深无路，东风又恶」之语应矣。至鸿庆未几，以疾卒。则「任流光过了，归来洞天自乐」，又应于身后矣。美成平生好作乐府，将死之际，梦中得句，而字字俱应，卒章又验于身后，岂偶然哉！《玉照新志》卷二。《本事词》卷上。《词林纪事》卷七。</p></li>
<li><p><span id="宋轶二十七-周邦彦-10"></span>
〔周邦彦〕能自度曲，制乐府长短句，词韵清蔚，名其居曰「顾曲堂」。《西湖游览志余》卷十二。《宋稗类钞》卷五。</p></li>
<li><p><span id="宋轶二十七-周邦彦-11"></span>
周美成顷在姑苏，其营妓岳七楚云者，追游甚久。后从京师归，过苏省访之，则已从人数年矣。明日，饮于太守蔡峦子高坐上，因见其妹，作《点绛唇》词寄之云：「辽鹤西归，故人多少伤心事。短书不寄，鱼浪空千里。　凭仗桃根，说与相思意。愁何际，旧时衣袂，犹有东风泪。」楚云览之，为之累日感泣。《夷坚三志》壬卷七。《碧鸡漫志》卷二。《青泥莲花记》卷七。《尧山堂外纪》卷五十五。《本事词》卷上。《词苑丛谈》卷七。</p></li>
<li><p><span id="宋轶二十七-周邦彦-12"></span>
嘉定更化，收召故老，一名公拜参与，虽好士而力不能援，谓客曰：「执贽而来者，吾皆倒屣，未尝敢失一士。外议如何？」客素滑稽，答曰：「自公大用，外间盛唱《烛影摇红》之词。」参与问何故，客举卒章曰：「几回见了，见了还休，争如不见。」宾主相视一笑。《后村诗话》后集卷二。</p></li>
</ol>
</div>
<div id="赵-企" class="section level2">
<h2>
<span class="header-section-number">36.2</span> 赵　企<a class="anchor" aria-label="anchor" href="#%E8%B5%B5-%E4%BC%81"><i class="fas fa-link"></i></a>
</h2>
<ol style="list-style-type: decimal">
<li>
<span id="宋轶二十七-赵企-1"></span>
大观中，有赵企企道者，以长短句显，如曰：「满怀离恨，付与落花啼鸟。」人多称道之，遂用为显官，俾以应制。会南丹纳土，企道之词曰：「闻道南丹风土美，流出溅溅五溪水。威仪尽识汉君臣，衣冠已变□番子。　凯歌还、懽声载路，一曲春风裏。不日万年觞，瑶人北面朝天子。」而鲁公深嘉之，然赵雅不乐以词曲进，公后不取焉。《铁围山丛谈》卷二。</li>
</ol>
</div>
<div id="曹-组" class="section level2">
<h2>
<span class="header-section-number">36.3</span> 曹　组<a class="anchor" aria-label="anchor" href="#%E6%9B%B9-%E7%BB%84"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十七-曹组-1"></span>
〔曹组〕家有五世丧，贫未能葬，创起松楸，尽举诸榇。乡里送丧车，徒以千众，绵亘数里。后行相国寺，中有人谓曰：「君颜间有坟墓阴德气，当延十年寿。」因忽不见。《名贤氏族言行类稿》卷十九。</p></li>
<li><p><span id="宋轶二十七-曹组-2"></span>
〔曹组〕常著方袍，顶大帽，从小奚奴负一酒壶，遇贵介必尽醉，又索酒满壶而归。壶上刻铭云：「北牕清风，西山爽气。醉乡日月，壶中天地。」《名贤氏族言行类稿》卷十九。</p></li>
<li><p><span id="宋轶二十七-曹组-3"></span>
〔曹〕组潦倒无成，作《红窗迥》，及杂曲数百解，闻者绝倒，滑稽无赖之魁也。寅缘遭遇，官至防御使。《碧鸡漫志》卷二。</p></li>
<li><p><span id="宋轶二十七-曹组-4"></span>
曹元宠善为谑词，所著《红窗迥》者百余篇，雅为时人传颂。宣和初，召入宫，见于玉华阁，徽宗顾曰：「汝是曹组耶？」即以《逥波词》对曰：「只臣便是曹组，会道闲言长语。写字不及杨球，爱钱过于张补。」帝大笑。球、补，皆当时供奉者，因以讥之。《名贤氏族言行类稿》卷十九。</p></li>
<li><p><span id="宋轶二十七-曹组-5"></span>
〔曹彦章〕多依栖中贵人门下。一日，徽庙苑中射弓，左右荐至对御，作射弓词《点绛唇》一阕云：「风劲秋高，顿知斗力生弓面。弝分筠簳，月到天心满。　白羽流星，飞上黄金椀。胡沙雁，云边惊散，压尽天山箭。」今人但知彦章善谑，不知其才，良可惜也。彦章后字元宠。兄弟幼孤，母王氏教养成就。王氏亦能诗。《桐江诗话》。《苕溪渔隐丛话》前集卷五十四。</p></li>
<li><p><span id="宋轶二十七-曹组-6"></span>
元宠六举不第，著《铁砚篇》自励，宣和中，成进士。有宠于徽宗。曾赏其「风弄一枝花影」，「暮山无数，归雁愁边度」之句。又手书《眉峰碧》词问其出处，真迹藏其家。《词林纪事》卷九引《松窗录》。</p></li>
<li><p><span id="宋轶二十七-曹组-7"></span>
曹元宠《题村学堂图》云：「此老方扪虱，众雏争附火。想当训诲间，都都平丈我。」语虽调笑，而曲尽社师之状。杭谚言：社师读《论语》，郁郁乎文哉，讹为「都都平丈我」。委巷之童，习而不悟。一日，宿儒到社中，为正其讹，学童皆骇散。时人为之语云：「都都平丈我，学生满堂坐。郁郁乎文哉，学生都不来。」《西湖游览志余》卷二十五。</p></li>
<li><p><span id="宋轶二十七-曹组-8"></span>
大相国寺旧有六十余院。或止有屋数间，簷庑相接，各具庖爨，每虞火灾，乃分东西，各为两禅两律。自经沦覆，未知今存几院。……绍兴初，故老闲坐，必谈京师风物，且喜歌曹元宠「甚时得归京裏去」一小阕，听之感慨，有流涕者。《清波别志》卷中。</p></li>
</ol>
</div>
<div id="徐-伸" class="section level2">
<h2>
<span class="header-section-number">36.4</span> 徐　伸<a class="anchor" aria-label="anchor" href="#%E5%BE%90-%E4%BC%B8"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十七-徐伸-1"></span>
徐干臣伸，三衢人。政和初，以知音律为太常典乐，出知常州。尝自制《转调二郎神》之词，云：「闷来弹鹊，又搅碎、一帘花影。谩试着春衫，还思纤手，薰彻金虬烬冷。动是愁端如何向，但怪得、新来多病。嗟旧日沈腰，如今潘鬓，怎堪临镜。　重省，别时泪滴，罗襟犹凝。为我厌厌，日高慵起，长托春酲未醒。雁足不来，马蹄难驻，门掩一亭芳景。空伫立，尽日栏干倚遍，昼长人静。」既成，会开封尹李孝寿来牧吴门。李以严治京兆，号李阎罗。道出郡下，干臣大合乐燕劳之。喻群娼令讴此词，必待其问乃止。娼如戒，歌至三四，李果询之。干臣蹙额云：「某顷有一侍婢，色艺冠绝，前岁以亡室不容逐去。今闻在苏州一兵官处，屡遣信，欲复来，而今之主公靳之，感慨赋此。词中所叙，多其书中语。今焉适有天幸，公拥麾于彼，不审能为我之地否？」李云：「此甚不难，可无虑也。」既次无锡，宾赞者请受谒次第。李云：「郡官当至枫桥。」桥距城十里而远。翌日，舣舟其所，官吏上下望风股栗，李一阅刺字，忽大怒云：「都监在法，不许出城，迺亦至此。使郡中万一有火盗之虞，岂不殆哉！」斥都监下堦，荷校送狱。又数日，取其供牍判「奏」字，其家震惧求援，宛转哀鸣致恳。李笑云：「且还徐典乐之妾了来理会。」兵官者解其指，即日承命，然后舍之。《挥麈余话》卷二。</p></li>
<li><p><span id="宋轶二十七-徐伸-2"></span>
典乐徐申，知常州，押纲使臣被盗，具状申乞收捕，不为施行。此人不知，至于再三，竟寝不报。始悟以犯名之故，遂往见之，云：「某累申被贼，而不依申行遣，当申提刑，申转运，申廉访，申帅司，申省部，申御史台，申朝廷，身死即休也！」坐客笑不能忍。《鸡肋编》卷中。</p></li>
<li><p><span id="宋轶二十七-徐伸-3"></span>
宣和中，徐申干臣，自讳其名，知常州，一邑宰白事，言「已三状申府，未施行」。徐怒形于色，责之曰：「君为县宰，岂不知长吏名，乃作意相侮。」宰亦好犯上者，即大声曰：「今此事申府不报，便当申监司，否则申户部，申台，申省，申来申去，直待身死即休。」语罢，长揖而退。徐虽怒，然无以罪之。《齐东野语》卷四。《宋稗类钞》卷六。</p></li>
</ol>
</div>
<div id="江-汉" class="section level2">
<h2>
<span class="header-section-number">36.5</span> 江　汉<a class="anchor" aria-label="anchor" href="#%E6%B1%9F-%E6%B1%89"><i class="fas fa-link"></i></a>
</h2>
<ol style="list-style-type: decimal">
<li>
<span id="宋轶二十七-江汉-1"></span>
政和初，有江汉朝宗者，亦有声，献鲁公词曰：「升平无际。庆八载相业，君臣鱼水。镇抚风棱，调燮精神，合是圣朝房魏。凤山政好，还被画毂朱轮催起。按锦辔，映玉带金鱼，都人争指。　丹陛，常注意。追念裕陵，元佐今无几。绣衮香浓，鼎槐风细，荣耀满门朱紫。四方具瞻师表，尽道一夔足矣。运化笔，又管领年年，烘春桃李。」时两学盛讴，播诸海内。鲁公喜，为将上进呈，命之以官，为大晟府制撰使，遇祥瑞时时作为歌曲焉。《铁围山丛谈》卷二。</li>
</ol>
</div>
<div id="田-为" class="section level2">
<h2>
<span class="header-section-number">36.6</span> 田　为<a class="anchor" aria-label="anchor" href="#%E7%94%B0-%E4%B8%BA"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十七-田为-1"></span>
马氏南平王时，有王姓者，善琵琶。忽梦异人传之数曲，仙家《紫云》之亚也。及云：此谱请元昆制叙，刊石于甲寅之方。与世异者，有《独指泛清商》、《醉吟商》、《凤鸣羽》、《应圣羽》之类。余先友田为不伐，得音律三昧，能度《醉吟商》、《应圣羽》二曲。其声清越，不可名状。不伐死矣，恨此曲不传。《五总志》。</p></li>
<li><p><span id="宋轶二十七-田为-2"></span>
己亥冬，祀南郊，方登坛，乐作，使人推数小车，载火出于远林。左右争献言为异，指点哄然。大司乐田为押登坛歌，坛上大呼曰：「田为先见！」而上亦不责也。《清波杂志》卷十一。</p></li>
</ol>
</div>
<div id="蔡-伸" class="section level2">
<h2>
<span class="header-section-number">36.7</span> 蔡　伸<a class="anchor" aria-label="anchor" href="#%E8%94%A1-%E4%BC%B8"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十七-蔡伸-1"></span>
〔蔡〕伸生三岁而孤。稍长，与兄佃、伷入太学，俱有声，时号三蔡。族祖京方当轴，伸兄弟未尝一踵其门。《宋史翼》卷九。</p></li>
<li><p><span id="宋轶二十七-蔡伸-2"></span>
莆田蔡伸，宣和甲辰自彭城檄燕山，取道莫关，见所谓陈懿者于治之筹边阁，诚不负所闻。明年归，则陈已入道。因崔守呼至，即席赠《小重山》词云：「流水桃花小洞天。壶中春不老，胜尘寰。霞衣鹤氅并桃冠。新装好，风韵愈飘然。　功行满三千。婴儿并姹女，炼成丹。刘郎曾约共升仙。十个月，养个小金坛。」《友古居士词》。《青泥莲花记》卷二。</p></li>
</ol>
</div>
<div id="赵明诚-李清照" class="section level2">
<h2>
<span class="header-section-number">36.8</span> 赵明诚　李清照<a class="anchor" aria-label="anchor" href="#%E8%B5%B5%E6%98%8E%E8%AF%9A-%E6%9D%8E%E6%B8%85%E7%85%A7"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十七-赵明诚-1"></span> <span id="宋轶二十七-李清照-1"></span>
赵明诚幼时，其父将为择妇。明诚昼寝，梦诵一书，觉来惟忆三句，云：「言与司合，安上已脱，芝芙草拔。」以告其父。其父为解曰：「汝待得能文词妇也。『言与司合』是『词』字，『安上已脱』是『女』字，『芝芙草拔』是『之夫』二字，非谓汝为『词女之夫』乎？」后李翁以女妻之，即易安也，果有文章。易安结褵未久，明诚即负笈远游，易安殊不忍别，觅锦帕书《一剪梅》词以送之。词曰：「红藕香残玉簟秋。轻解罗裳，独上兰舟。云中谁寄锦书来，雁字回时，月满西楼。　花自飘零水自流。一种相思，两处闲愁。此情无计可消除，才下眉头，却上心头。」《瑯嬛记》卷中。《本事词》卷上。《癸巳类稿》卷十五。《词林纪事》卷十九。</p></li>
<li><p><span id="宋轶二十七-赵明诚-2"></span> <span id="宋轶二十七-李清照-2"></span>
正夫一幼子明诚，好文义，每遇苏、黄文，虽半简数字，必录藏。以此失好于父，几如小邢矣。《后山集》卷十《与鲁直书》。</p></li>
<li><p><span id="宋轶二十七-赵明诚-3"></span> <span id="宋轶二十七-李清照-3"></span>
予以建中辛巳归赵氏，时丞相作吏部侍郎，家素贫俭，德甫在太学，每朔望谒告出，质衣取半千钱，步入相国寺，市碑文果实归，相对展玩咀嚼。后二年，从宦，便有穷尽天下古文奇字之志，传写未见书，买名人书画、古奇器。有持徐熙《牡丹图》求钱二十万，留信宿，计无所得，卷还之，夫妇相向惋怅者数日。……每饭罢，坐归来堂，烹茶，指堆积书史，言某事在某书某卷第几叶第几行，以中否胜负，为饮茶先后，中则举杯大笑，或至茶覆怀中，不得饮而起。《容斋四笔》卷五引李清照《金石录后序》。</p></li>
<li><p><span id="宋轶二十七-赵明诚-4"></span> <span id="宋轶二十七-李清照-4"></span>
易安以重阳《醉花阴》词函致明诚。明诚叹赏，自愧弗逮，务欲胜之。一切谢客，忘食忘寝者三日夜，得五十阕，杂易安作以示友人陆德夫。德夫玩之再三，曰「只三句绝佳」，明诚诘之，答曰：「莫道不消魂，帘卷西风，人似黄花瘦。」正易安作也。《瑯嬛记》卷中。《本事词》卷上。《词苑丛谈》卷三。《词林纪事》卷十九。</p></li>
<li><p><span id="宋轶二十七-赵明诚-5"></span> <span id="宋轶二十七-李清照-5"></span>
李氏，格非之女，先嫁赵诚之，有才藻名。其舅正夫，相徽宗朝，李氏尝献诗曰：「炙手可热心可寒。」然无检操，晚节流落江湖间以卒。《郡斋读书志》卷四下。</p></li>
<li><p><span id="宋轶二十七-赵明诚-6"></span> <span id="宋轶二十七-李清照-6"></span>
易安族人言：明诚在建康日，易安每值天大雪，即顶笠披蓑，循城远览以寻诗，得句必邀其夫赓和，明诚每苦之也。《清波杂志》卷八。《宋稗类钞》卷五。</p></li>
<li><p><span id="宋轶二十七-赵明诚-7"></span> <span id="宋轶二十七-李清照-7"></span>
张子韶对策，有「桂子飘香」之语。赵明诚妻李氏嘲之，曰：「露花倒影柳三变，桂子飘香张九成。」《老学庵笔记》卷二。《宋稗类钞》卷六。</p></li>
<li><p><span id="宋轶二十七-赵明诚-8"></span> <span id="宋轶二十七-李清照-8"></span>
易安再适张汝舟，未几反目，有启事与綦处厚云：「猥以桑榆之晚景，配兹驵侩之下材。」传者无不笑之。《苕溪渔隐丛话》前集卷六十。《宋稗类钞》卷四。《宋诗纪事》卷八十七。</p></li>
<li><p><span id="宋轶二十七-赵明诚-9"></span> <span id="宋轶二十七-李清照-9"></span>
〔李清照〕有《投内翰綦公崈礼启》：「清照启：素习义方，粗明诗礼。近因疾病，欲至膏肓，牛蚁不分，灰丁已具。尝药虽存弱弟，譍门惟有老兵。既尔苍皇，因成造次。信彼如簧之说，惑兹似锦之言。弟既可欺，持官文书来辄信；身几欲死，非玉镜架亦安知？僶俛难言，优柔莫决；呻吟未定，强以同归。视听才分，实难共处。忍以桑榆之晚节，配兹驵侩之下才？身既怀臭之可嫌，惟求脱去；彼素抱璧之将往，决欲杀之。遂肆侵凌，日加殴击。可念刘伶之肋，难胜石勒之拳。局地扣天，敢效谈娘之善诉；升堂入室，素非李赤之甘心。外援难求，自陈何害？岂期末事，乃得上闻。取自宸衷，付之廷尉。被桎梏而置对，同凶丑以陈词。岂惟贾生羞绛灌为侪，何啻老子与韩非同传？但祈脱死，莫望偿金。友凶横者十旬，盖非天降；居囹圄者九日，岂是人为？抵雀捐金，利当安往？将头碎璧，失固可知。实自谬愚，分知狱市。此盖伏遇内翰承旨，绅望族，冠盖清流，日下无双，人间第一。奉天克复，本缘陆贽之词；淮蔡厎平，实以会昌之诏。哀怜无告，虽未解骖，感戴鸿恩，如真出己。故兹白首，得免丹书。清照敢不省过知惭，扪心识媿？责全责智，已难逃万世之讥；败德败名，何以见中朝之士？虽南山之竹，岂能穷多口之谈；惟智者之言，可以止无根之谤。高鹏尺鷃，本异升沉；火鼠冰蚕，难同嗜好。达人共悉，童子皆知。愿赐品题，与加湔洗。誓当布衣蔬食，温故知新。再见江山，依旧一瓶一钵；重归畎亩，更须三沐三薰。忝在葭莩，敢兹尘凟。」《云麓漫钞》卷十四。</p></li>
<li><p><span id="宋轶二十七-赵明诚-10"></span> <span id="宋轶二十七-李清照-10"></span>
闺秀韩玉父，秦人，家于杭，李易安教以诗。《南宋杂事诗》引《四朝诗集》。</p></li>
</ol>
</div>
<div id="李-质" class="section level2">
<h2>
<span class="header-section-number">36.9</span> 李　质<a class="anchor" aria-label="anchor" href="#%E6%9D%8E-%E8%B4%A8"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十七-李质-1"></span>
〔艮岳告成，〕命睿思殿应制李质、曹组各为赋以进。……质字文伯，熙陵时参知政事昌龄之曾孙……少不检，文其身，赐号「锦体谪仙」。后随从北狩。《挥麈后录》卷二。</p></li>
<li><p><span id="宋轶二十七-李质-2"></span>
班行李质人才魁岸，磊落甚伟。徽庙朝欲求一人相称者为对，竟无可俪。当时同列目为「察只子」。京师俚语谓无对者为「察只」。《墨庄漫录》卷三。</p></li>
</ol>
</div>
<div id="唐-庚" class="section level2">
<h2>
<span class="header-section-number">36.10</span> 唐　庚<a class="anchor" aria-label="anchor" href="#%E5%94%90-%E5%BA%9A"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十七-唐庚-1"></span>
唐庚子西尝见桃李盛开，而梅尚存数枝，因作诗。时张无尽天觉被召，乃以诗投之，云：「桃花能红李能白，春来无处无春色。不应尚有数枝梅，可是东君苦留客。向来开处当严冬，李桃未在交游中。只今已是丈人行，勿与年少争春风。」无尽大加称赏。《墨庄漫录》卷一。</p></li>
<li><p><span id="宋轶二十七-唐庚-2"></span>
唐子西《内前行》为张天觉作也。天觉自中书侍郎除右仆射，蔡京以少保致仕，四海欢呼，善类增气。时彗星见而遽没，旱甚而雨，人皆以为天觉拜相，感召所致。上大喜，书「商霖」二字以赐之，且谓之曰：「高宗得傅说，以为用汝作霖雨。今朕相卿，非是之谓耶！」故子西之诗具言之，其诗云：「内前车马拨不开，文德殿下听麻回。紫微侍郎拜右相，中使押赴文昌台。旄头昨夜光照牖，是夕收芒如秃帚。明日化为甘雨来，官家唤作调元手。周公礼乐未要作，致身姚宋也不恶。乡来两公当国年，民间斗米三四钱。」《独醒杂志》卷二。《宋诗纪事》卷三十六。</p></li>
<li><p><span id="宋轶二十七-唐庚-3"></span>
张商英拜相，庚作《内前行》。后坐贬惠州。《直斋书录解题》卷十七。《宋诗纪事》卷三十六。</p></li>
<li><p><span id="宋轶二十七-唐庚-4"></span>
唐庚子西谪惠州时，自酿酒二种，其醇和者名「养生主」，其稍劲烈者名「齐物论」。《墨庄漫录》卷九。《鹤林玉露》丙编卷四。《何氏语林》卷十八。《宋稗类钞》卷五。《宋诗纪事》卷三十六。</p></li>
<li><p><span id="宋轶二十七-唐庚-5"></span>
唐子西尝为关注子东言，罗浮山道士观，忽有老虎来廊庑间，子西矍然。道士曰：「此郭文先生守丹竃虎也，年深爪牙落尽，亦复无声，可狎而玩，然其视耽耽，光彩射人，若不驯扰也。」子东因赋《哑虎》诗。《研北杂志》卷上。</p></li>
<li><p><span id="宋轶二十七-唐庚-6"></span>
雁湖李氏曰：「唐子西文采风流，人谓为小东坡。」《文献通考》卷二百三十七。《宋诗纪事》卷三十六。</p></li>
</ol>
</div>
<div id="唐文若" class="section level2">
<h2>
<span class="header-section-number">36.11</span> 唐文若<a class="anchor" aria-label="anchor" href="#%E5%94%90%E6%96%87%E8%8B%A5"><i class="fas fa-link"></i></a>
</h2>
<ol style="list-style-type: decimal">
<li>
<span id="宋轶二十七-唐文若-1"></span>
唐立夫为郡太守，诸邑大夫入城府，独舍赵德庄于郡治，凡事必与之咨谋。诸邑大夫或不咨于德庄，则太守亦不尔从。一日，鄱阳宰私有献于太守，羡余仅二千缗。太守咈然曰：「所以与诸公相处者，为其问民疾苦也。若以钱而来献，非文若本心也。曾谋之德庄乎？」曰：「未也。」既而退见德庄，德庄果抵掌大笑。《涧泉日记》卷上。</li>
</ol>
</div>
<div id="邢俊臣" class="section level2">
<h2>
<span class="header-section-number">36.12</span> 邢俊臣<a class="anchor" aria-label="anchor" href="#%E9%82%A2%E4%BF%8A%E8%87%A3"><i class="fas fa-link"></i></a>
</h2>
<ol style="list-style-type: decimal">
<li>
<span id="宋轶二十七-邢俊臣-1"></span>
汴京时，有戚里子邢俊臣者，涉猎文史，诵唐律五言数千首，多俚俗语。性滑稽，喜嘲咏，尝出入禁中，善作《临江仙》词，末章必用唐律两句为谑，以调时人之一笑。徽皇朝，置花石纲，取江淮奇卉石竹，虽远必致。石之大者曰「神运石」，大舟排联数十尾，仅能胜载。既至，上皇大喜，置之艮岳万岁山下，命俊臣为《临江仙》词，以「高」字为韵。再拜，词已成，末句云：「巍峨万丈与天高。物轻人意重，千里送鹅毛。」又令赋陈朝桧，以「陈」字为韵。桧亦高五六丈，围九尺余，枝柯覆地几百步。词末云：「远来犹自忆梁陈。江南无好物，聊赠一枝春。」其规讽亦可喜，上皇容之不怒也。内侍梁师成，位两府，甚尊显用事，以文学自命，尤自矜为诗，因进诗，上皇称善，顾谓俊臣曰：「汝可为好词，以咏师成诗句之美。」且命押「诗」字。俊臣口占，末云：「用心勤苦是新诗。吟安一个字，撚断数茎髭。」上皇大笑，师成愠见，谮俊臣漏泄禁中语，责为越州钤辖。太守王薿闻其名，置酒待之。醉归，灯火萧疎。明日，词见帅，叙其寥落之状，末云：「扪窗摸户入房来。笙歌归院落，灯火下楼台。」席间有妓秀美，而肌白如玉雪，颇有腋气难近。丰甫令乞词，末云：「酥胸露出白皑皑。遥知不是雪，为有暗香来。」又有善歌舞而体肥者，词云：「只愁歌舞罢，化作彩云飞。」俊臣亦颇有才者，惜其用工止如此耳。《寓简》卷十。《宋稗类钞》卷六。</li>
</ol>
</div>
<div id="杨-适" class="section level2">
<h2>
<span class="header-section-number">36.13</span> 杨　适<a class="anchor" aria-label="anchor" href="#%E6%9D%A8-%E9%80%82"><i class="fas fa-link"></i></a>
</h2>
<ol style="list-style-type: decimal">
<li>
<span id="宋轶二十七-杨适-1"></span>
钱次公以墨四丸、笔五枚赐杨时可，杨戏曰：「安得砚乎？」次权曰：「不难，须一诗。」杨乃作一绝云：「尖头奴有五兄弟，十八公生四客卿。过我书斋无一事，似应终日待陶泓。」《古今合璧事类备要》前集卷四十六。《宋诗纪事》卷二十六。</li>
</ol>
</div>
<div id="陆元光" class="section level2">
<h2>
<span class="header-section-number">36.14</span> 陆元光<a class="anchor" aria-label="anchor" href="#%E9%99%86%E5%85%83%E5%85%89"><i class="fas fa-link"></i></a>
</h2>
<ol style="list-style-type: decimal">
<li>
<span id="宋轶二十七-陆元光-1"></span>
吴兴陆蒙老元光，尝为常之晋陵宰，颇喜作诗。时州幕官有好谗谤同列者，一日同会，忽闻蝉声，幕官谓陆曰：「君既能诗，可咏此也。」陆辞之，不可，因即席为之，曰：「绿阴深处汝行藏，风露从来是稻粱。莫倚高枝纵繁响，也宜回首顾螳螂。」因以是讥之，其人愧而少戢。《庚溪诗话》卷下。《尧山堂外纪》卷五十六。《宋诗纪事》卷四十一。</li>
</ol>
</div>
<div id="梁宗范" class="section level2">
<h2>
<span class="header-section-number">36.15</span> 梁宗范<a class="anchor" aria-label="anchor" href="#%E6%A2%81%E5%AE%97%E8%8C%83"><i class="fas fa-link"></i></a>
</h2>
<ol style="list-style-type: decimal">
<li>
<span id="宋轶二十七-梁宗范-1"></span>
永福梁宗范，字世则。年十三时，母以谒县宰，见其丰神秀整，遂问所能。宗范拱手对曰：「某初学诗。」宰以画竹绢扇命题，宗范援笔立就，云：「团团纨扇阿谁绷，露出琅玕三两茎。密叶旋从人意长，纤枝全藉笔毛生。翠筠不动风常在，直节无根色自荣。只恐半天雷雨夜，化龙应向手中成。」宰大奇之。后登重和进士。乾隆《福州府志》卷七十五。《全闽诗话》卷四。</li>
</ol>
</div>
<div id="江致和" class="section level2">
<h2>
<span class="header-section-number">36.16</span> 江致和<a class="anchor" aria-label="anchor" href="#%E6%B1%9F%E8%87%B4%E5%92%8C"><i class="fas fa-link"></i></a>
</h2>
<ol style="list-style-type: decimal">
<li>
<span id="宋轶二十七-江致和-1"></span>
崇宁间，上元极盛。太学生江致和，在宣德门观灯。会车舆上遇一妇人，姿质极美，恍然似有所失。归运毫楮，遂得小词一首。明日妄意复游故地，至晚车又来，致和以词投之。自后屡有所遇，其妇笑谓致和曰：「今日喜得到蓬宫矣。」词名《五福降中天》：「喜元宵三五，纵马御柳沟东。斜日映朱帘，瞥见芳容。秋水娇横俊眼，腻雪轻铺素胸。爱把菱花，笑匀粉面露春葱。　　徘徊步懒，奈一点灵犀未通。怅望七香车去，慢辗春风。云情雨态，愿暂入、阳台梦中。路隔烟霞甚时遇，许到蓬宫。」《古今词话》。《绿窗新话》卷上。</li>
</ol>
</div>
<div id="周子雍" class="section level2">
<h2>
<span class="header-section-number">36.17</span> 周子雍<a class="anchor" aria-label="anchor" href="#%E5%91%A8%E5%AD%90%E9%9B%8D"><i class="fas fa-link"></i></a>
</h2>
<ol style="list-style-type: decimal">
<li>
<span id="宋轶二十七-周子雍-1"></span>
大观初年，京师以元夕张灯开宴。时再复湟、鄯，徽宗赋诗赐群臣，其颔联云：「午夜笙歌连海峤，春风灯火过湟中。」席上和者皆莫及。开封尹宋乔年不能诗，密走介求援于其客周子雍，得句云：「风生阊阖春来早，月到蓬莱夜未中。」为时辈所称。子雍，汝阴人，曾受学于陈无己，故有句法。《容斋四笔》卷二。《宋诗纪事》卷三十七。案：周子雍，《耆旧续闻》卷二作赵雍。</li>
</ol>
</div>
<div id="米-芾" class="section level2">
<h2>
<span class="header-section-number">36.18</span> 米　芾<a class="anchor" aria-label="anchor" href="#%E7%B1%B3-%E8%8A%BE"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十七-米芾-1"></span>
米芾元章，或云其母本产媪，出入禁中，以劳补其子为殿侍，后登进士第。善书，尤工临模，人有古帖，假去，率多为其模易真本。至于纸素破污，皆能为之，卒莫辨也。有好洁之癖，任太常博士，奉祠太庙，乃洗去祭服藻火，而坐是被黜。然亦半出不情。……宗室华源郡王仲御家多声妓，尝欲验之。大会宾客，独设一榻待之，使数卒鲜衣袒臂，奉其酒馔，姬侍环于他客，杯盘狼藉，久之，亦自迁坐于众宾之间。乃知洁疾非天性也。然人物标致可爱，故一时名士俱与之游。其作文亦狂怪。尝作诗云：「饭白云留子，茶甘露有兄。」人不省「露兄」故实，叩之，乃曰：「祇是甘露哥哥耳。」《鸡肋编》卷上。</p></li>
<li><p><span id="宋轶二十七-米芾-2"></span>
长沙之湘西，有道林、岳麓二寺，名刹也。唐沈传师有《道林》诗，大字犹掌，书于牌，藏其寺中，常以一小合贮之。米老元章为微官时，游宦过其下，舣舟湘江，就寺主僧借观，一夕张帆之遁。寺僧亟讼于官，官为遣健步追取还。《铁围山丛谈》卷四。</p></li>
<li><p><span id="宋轶二十七-米芾-3"></span>
米元章尝写其诗一卷投许冲元，云：「芾自会道言语，不袭古人。年三十，为长沙掾，尽焚毁已前所作。平生不录一篇投王公贵人，遇知己索，一二篇则以往。元丰中，至金陵，识王介甫；过黄州，识苏子瞻，皆不执弟子礼，特敬前辈而已。」其高自誉道如此。《独醒杂志》卷五。</p></li>
<li><p><span id="宋轶二十七-米芾-4"></span>
米元章治第润州，有小轩面西山，用王徽之「朝来致有爽气」语，名「致爽」。《敬斋古今黈》逸文卷二。</p></li>
<li><p><span id="宋轶二十七-米芾-5"></span>
润州火，𦶟尽室庐，惟存李卫公塔、米元章庵。元章喜题塔云：「神护卫公塔，天留米老庵。」有轻薄子于「塔」「庵」二字上，添注「爷」「娘」二字。元章见之大骂，轻薄子再于「塔」「庵」二字下添注「飒」「糟」二字。盖元章母尝乳哺宫中，故云。《诚斋诗话》。《轩渠录》。《宋诗纪事》卷三十四。</p></li>
<li><p><span id="宋轶二十七-米芾-6"></span>
润州鹤林寺有马素塔，唐人诗「因过竹院逢僧话」，即此地也。米元章爱其松石沉秀，誓以来生为寺伽蓝，拥护名胜。公没时，鹤林伽蓝无故塌下，里人知公欲还宿愿于此。《太平清话》卷上。</p></li>
<li><p><span id="宋轶二十七-米芾-7"></span>
杨次翁守丹阳，米元章过郡，留数日而去。元章好易他人书画，次翁作羹以饭之，曰：「今日为君作河豚。」其实他鱼。元章疑而不食，次翁笑曰：「公可无疑，此赝本耳。」其行，送之以诗，有「淮海声名二十秋」之句。林子中见之，谓次翁曰：「公言无乃过与？」次翁笑曰：「二十年来，何处不知有米颠子邪？」《竹坡诗话》。《西塘集耆旧续闻》卷九。《尧山堂外纪》卷五十四。</p></li>
<li><p><span id="宋轶二十七-米芾-8"></span>
吾尝疑米元章用笔妙一时，而所藏书真伪相半。元祐四年六月十二日，与章致平同过元章。致平谓吾曰：「公尝见亲发锁，两手捉书，去人丈余，近辄掣去者乎？」元章笑，遂出二王、长史、怀素辈十许帖子，然后知平时所出，皆苟以适众目而已。《东坡志林》卷八。</p></li>
<li><p><span id="宋轶二十七-米芾-9"></span>
东坡在维扬设客，十余人皆一时名士，米元章在焉。酒半，元章忽起立，云：「少事白吾丈，世人皆以芾为颠，愿质之。」坡云：「吾从众。」坐客皆笑。《侯鲭录》卷七。《调谑编》。《何氏语林》卷二十七。《五杂组》卷十六。《尧山堂外纪》卷五十四。《宋稗类钞》卷六。《词林纪事》卷八。</p></li>
<li><p><span id="宋轶二十七-米芾-10"></span>
〔米元章〕元祐末知雍丘县，苏子瞻自扬州召还，乃具饭邀之。既至，则对设长案，各以精笔、佳墨、妙纸三百列其上，而置馔其旁。子瞻见之，大笑就坐。每酒一行，即申纸共作字。一二小史磨墨，几不能供。薄暮，酒行既终，纸亦尽，乃更相易去，俱自以为平日书莫及也。《石林避暑录话》卷三。《东山谈苑》卷八。《宋稗类钞》卷八。《坚瓠秘集》卷六。</p></li>
<li><p><span id="宋轶二十七-米芾-11"></span>
米元章为雍丘令。适旱蝗大起，而邻尉司焚瘗后遂致滋蔓，即责里正并力捕除，或言尽缘雍邱驱逐过此，尉亦轻脱，即移文载里正之语致牒雍邱，请各务打扑收埋本处地分，勿以邻国为壑者。时元章方与客饭，视牒大笑，取笔大批其后付之云：「蝗虫元是空飞物，天遣来为百姓灾。本县若还驱得去，贵司却请打回来。」传者无不绝倒。《春渚纪闻》卷二。《竹坡诗话》。《湖海新闻夷坚续志》后集卷二。《尧山堂外纪》卷五十四。《坚瓠癸集》卷三。参见钱勰<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E4%B8%89.html#%E5%AE%8B%E8%BD%B6%E4%BA%8C%E5%8D%81%E4%B8%89-%E9%92%B1%E5%8B%B0-2">2</a>。</p></li>
<li><p><span id="宋轶二十七-米芾-12"></span>
米元章守涟水，地接灵壁。蓄石甚富，一一品目，加以美名。入书室则终日不出。时杨次公为察使，知米好石废事，因往廉焉。至郡，正色言曰：「朝廷以千里郡邑付公，汲汲公务，犹惧有阙，那得终日弄石？都不省录，尔后当录郡事，不然，按牍一上，悔亦何及！」米径前，以手于左袖中取一石，其状嵌空玲珑，峰峦洞穴皆具，色极清润。米举石宛转翻覆以示杨曰：「如此石安得不爱？」杨殊不顾，乃纳之左袖。又出一石，叠嶂层峦，奇巧又胜。又纳之左袖。最后出一石，尽天划神镂之巧。又顾杨曰：「如此石安得不爱？」杨忽曰：「非独公爱，我亦爱也。」即就米手攫得之，径登车去。《何氏语林》卷二十六。《宋稗类钞》卷四。</p></li>
<li><p><span id="宋轶二十七-米芾-13"></span>
米元章攻于临写。在涟水时，客鬻戴松《牛图》，元章借留数日，以模本易之而不能辨。后数日，客持图乞还真本。米讶而问曰：「尔何以知之？」客曰：「牛目中有牧童影，此则无也。」《可书》。案：《清波杂志》卷五以此为米芾子友仁〔元晖〕事。</p></li>
<li><p><span id="宋轶二十七-米芾-14"></span>
米元章，崇宁初为江淮制置发运司勾当直达纲运，置司真州。大漕张励深道，见其滑稽玩世，不能俯仰顺时，深不乐之，每加形迹，元章甚不能堪。会蔡元长拜相，元章知己也，走私仆愬于元长，乞于衔位中削去所带「制置发运司」五字，仍降旨请给序位人从，并同监司。元长悉从之，遣仆持人𠡠命以来。元章既得之，闭户自书新刺。凌晨拜命毕，呵殿径入谒，直抵张之厅事。张惊愕莫测，及展刺，即讲钧敌之礼，始知所以。既退，愤然语坐客云：「米元章一生证候，今日乃使着矣。」后元章以能书得幸祐陵，擢列星曹。国朝以任子为南宫舍人者，惟庞懋贤元英与元章二人。元章晚益豪放，不拘绳检。故蔡天启作其墓碑云：「君与西蜀刘泾巨济、长安薛绍彭道祖友善。三公风神萧散，盖一流人也。」又云：「冠服用唐规制，所至人聚观之。视其眉宇轩然，进趍襜如，音吐鸿畅，虽不识者，知其为米元章也。」《挥麈后录》卷七。</p></li>
<li><p><span id="宋轶二十七-米芾-15"></span>
建中初，曾文肃秉轴，与蔡元长兄弟为敌。有当时文士与文肃启，略云：「扁舟去国，颂声惟在于曾门；策杖还朝，足迹不登于蔡氏。」明年，文肃南迁，元度当国，即更其语以献曰：「幅巾还朝，舆颂咸归于蔡氏；扁舟去国，片言不及于曾门。」士大夫不足养如此。老亲云：「米元章。」《挥麈后录》卷七。</p></li>
<li><p><span id="宋轶二十七-米芾-16"></span>
米元章以书名，而词章亦豪放不群。东坡尝言，自海南归，舟中闻诸子诵其所作古赋，始恨知之之晚。徽宗朝，以廷臣论荐除太常博士。时内史吴拭行词多所褒奖，元章喜，作诗以谢之。其末章有云：「中间有一萧闲伯，学道登仙初应格。朝元明日拜五光，玉皇应怪发眉白。」盖自谓也。未入谢，言者谓其倾邪险怪，诡诈不近人情，人谓之颠，不可以登朝籍，命遂寝。元章大不平，即上章政府诉其事，以为在官十五任，荐者四五十人，此岂颠者之所能？竟不报。后四年，始得召，复归班。《独醒杂志》卷六。</p></li>
<li><p><span id="宋轶二十七-米芾-17"></span>
米元章风度飘逸，自处晋宋人物，然所为不羁，得颠之名。尝以书历诉于庙堂，自谓久任中外，被大臣知遇，举主累数百，皆用吏能为称首，一无以颠荐者。世遂传米老《辨颠帖》。又尝以书抵西府蒋颖叔云：「芾老矣，先生勿恤浮议。」自荐之曰：「襄阳米芾，在苏轼、黄庭坚之间，自负其才，不入党与。今老矣，困于资格，不幸一旦死，不得润色帝猷，黼黻王度，臣某实惜之。愿明天子去常格料理之。先生以为何如？芾皇恐。」世又传米老《自荐帖》。以是二帖，余考其人，颠之名不虚得也。《清波别志》卷上。《宋稗类钞》卷四。</p></li>
<li><p><span id="宋轶二十七-米芾-18"></span>
崇宁中，初兴书画学，米芾元章方为太常博士，奉诏以《黄庭》小楷作千文以献，继以所藏法书、名画来上，赐白金十八笏。是时，禁中萃前代笔迹，号《宣和御览》，宸翰序之，诏丞相蔡京跋尾，芾亦被旨预观。已而出知无为军，复召为书学博士，便殿赐对，询逮移晷。因上其子友仁《楚山清晓图》。既退，赐御书画扇各二，遂除春官外郎，人以为荣。十八笏盖戏之耳。《墨庄漫录》卷一。</p></li>
<li><p><span id="宋轶二十七-米芾-19"></span>
米元章作吏部郎中，徽宗召至便殿，令书屏风四扇。后数日，遣中使押赐银十八笏。元章对中使言曰：「且去奏知，知臣莫若君，臣自知甚明。」如此者再四。中使归奏，上大笑。盖十八笏，九百两也。《可书》。案：此称「吏部郎中」，误，米芾官至礼部员外郎。</p></li>
<li><p><span id="宋轶二十七-米芾-20"></span>
米元章知无为军，喜神怪，每雨旸致祷，则设宴席于城隍祠，东向坐神像之侧，举酒若相献酬，往往获应。每得时新茶果之属，辄分以馈神，令典客声喏传言以致之。间有得缗钱于香案之侧，若神以劳送者。尝晨兴，呼谯门鼓吏问：「夜来三更不闻鼓声？」吏惶恐，言中夜有巨白蛇缠绕其鼓，故不敢近。米颔之，叱吏去，不复问。故郡人皆疑其蟒精。《睽车志》卷三。《徐氏笔精》卷八。《宋稗类钞》卷四。</p></li>
<li><p><span id="宋轶二十七-米芾-21"></span>
米元章为无为守，秋日与寮佐登楼燕集，遥望田间青色如剪，元章曰：「秋已晚矣，刈获告功，而田中复青，何也？」亟呼老农问之。农曰：「稻孙也。稻已刈，得雨复抽余穗，故稚色如此。」元章曰：「是可喜也。」而门楼无榜，即大书榜曰「稻孙」。今大安门是也。诗人歌穗穉，即稻孙也。以「穗穉」对「稻孙」，甚的。《坦斋笔衡》。</p></li>
<li><p><span id="宋轶二十七-米芾-22"></span>
米元章守濡须，闻有怪石在河堧，莫知其所自来，人以为异而不敢取。公命移至州治，为燕游之玩。石至，而惊遽命设席，拜于庭下，曰：「吾欲见石兄二十年矣。」言者以为罪，坐是罢去。其后竹坡周少隐过是郡，见石而感之，为赋诗，其略曰：「唤钱作兄真可怜，唤石作兄无乃贤。望尘雅拜良可笑，米公拜石不同调。」《梁溪漫志》卷六。《尧山堂外纪》卷五十四。《坚瓠庚集》卷四。</p></li>
<li><p><span id="宋轶二十七-米芾-23"></span>
米元章守无为州，州治东北，建宝晋斋，有法书碑刻立壁间，因名。《徐氏笔精》卷六。</p></li>
<li><p><span id="宋轶二十七-米芾-24"></span>
〔米芾〕家藏古帖，由晋以来者甚富，乃名其所居为「宝晋斋」。《宋稗类钞》卷八。</p></li>
<li><p><span id="宋轶二十七-米芾-25"></span>
徽皇闻米元章有字学，一日，于瑶林殿张绢图方广二丈许，设玛瑙砚、李廷珪墨、牙管笔、金砚匣、玉镇纸、水滴，召米书之。上垂帘观看，令梁守道相伴赐酒果。乃反系袍袖，跳跃便捷，落笔如云，龙蛇飞动。闻上在帘下，回顾抗声曰：「奇绝，陛下！」上大喜，尽以砚、匣、镇纸之属赐之。寻除书学博士。一日，崇政殿对事毕，手执劄子。上顾视，令留椅子上。米乃顾朵殿云：「皇帝叫内侍要唾盂。」合门弹奏，上云：「俊人不可以礼法拘。」《钱氏私志》。《玉芝堂谈荟》卷七。《宋稗类钞》卷八。</p></li>
<li><p><span id="宋轶二十七-米芾-26"></span>
米黻，字元章，为文时出险怪，而书特奇逸，世以米颠名之。仕宦久，不偶晚节。大臣荐对，尝有诗曰：「笏引上天梯，鞘鸣奋地雷。谁云天尺五，亲见玉皇来。」或问其意，答曰：「初叩轩陛，合门臣僚以笏引之升殿，此上天梯也。」《泊宅编》十卷本卷六。</p></li>
<li><p><span id="宋轶二十七-米芾-27"></span>
米元章为书学博士，一日上幸后苑，春物韶美，仪卫严整，遽召芾至，出乌丝栏一轴，宣语曰：「知卿能大书，为朕竟此轴。」芾拜舞讫，即绾袖笔，伸卷，神韵可观，大书二十言以进曰：「目眩九光开，云蒸步起雷。不知天近远，亲见玉皇来。」上大喜，锡赉甚渥。又一日，上与蔡京论书艮岳，复召芾至，令书一大屏，顾左右宣取笔研，而上指御案间端研，使就用之。芾书成，即捧研跪请曰：「此研经赐臣芾濡染，不堪复以进御，取进止。」上大笑，因以赐之。芾蹈舞以谢，即抱负趋出，余墨霑渍袍袖，而喜见颜色。上顾蔡京曰：「颠名不虚得也。」京奏曰：「芾人品诚高，所谓不可无一，不可有二者也。」《春渚纪闻》卷七。《何氏语林》卷二十五。《尧山堂外纪》卷五十四。《宋稗类钞》卷八。</p></li>
<li><p><span id="宋轶二十七-米芾-28"></span>
〔米元章〕初见徽宗，进所画《楚山清晓图》，大称旨，复命书《周官》篇于御屏。书毕，掷笔于地，大言曰：「一洗二王恶札，照耀皇宋万古。」徽宗潜立于屏风后闻之，不觉步出，纵观称赏。元章再拜求索所用端砚，因就赐。元章喜拜，置之怀中，墨汁淋漓朝服。帝大笑而罢。《古今画鉴》。</p></li>
<li><p><span id="宋轶二十七-米芾-29"></span>
徽宗尝命米芾以两韵诗草书御屏，次韵乃押「中」字，行笔自上至下，其直如线。上称赏曰：「名下无虚士。」芾即取所用砚入怀，墨汁淋漓，奏曰：「砚经臣下用，不敢复进御，臣敢拜赐。」又一日，米回人书，亲旧有密于窗窥其写至「芾再拜」，即放笔于案，整襟端下两拜。《清波杂志》卷十一。《宋稗类钞》卷四。《香祖笔记》卷十。</p></li>
<li><p><span id="宋轶二十七-米芾-30"></span>
海岳以书学士召对，上问本朝以书名世者凡数人，海岳各以其人对曰：「蔡京不得笔，蔡卞得笔而乏逸韵，蔡襄勒字，沈辽排字，黄庭坚描字，苏轼画字。」上复问：「卿书如何？」曰：「臣书刷字。」《墨庄漫录》卷六。</p></li>
<li><p><span id="宋轶二十七-米芾-31"></span>
鲁公一日问〔米〕芾：「今能书者有几？」芾对曰：「自晚唐柳，近时公家兄弟是也。」盖指鲁公与叔父文正公尔。公更询其次，则曰：「芾也。」《铁围山丛谈》卷四。</p></li>
<li><p><span id="宋轶二十七-米芾-32"></span>
崇宁四年，米元章为礼部员外郎，言章云：「倾邪险怪，诡诈不情。敢为奇言异行，以欺惑愚众。怪诞之事，天下传以为笑，人皆目之以颠。仪曹春官之属，士人观望则效之地。今芾出身冗浊，冒玷兹选，无以训示四方。」有旨罢，差知淮阳军。其曰「出身冗浊」者，以其亲故也。《能改斋漫录》卷十二。</p></li>
<li><p><span id="宋轶二十七-米芾-33"></span>
米芾元章好古博雅，世以其不羁，士大夫目之曰「米颠」。鲁公深喜之。尝为书学博士，后迁礼部员外郎，数遭白简逐去。一日以书抵公，诉其流落。且言举室百指，行至陈留，独得一舟如许大。遂画一艇子行闲。鲁公笑焉。吾得是帖而藏之。时弹文正谓其颠，而芾又历告鲁公洎诸执政，自谓久任中外，竝被大臣知遇，举主累数十百，皆用吏能为称首，一无有以颠荐者。世遂传米老《辨颠帖》。《铁围山丛谈》卷四。《宋稗类钞》卷四。</p></li>
<li><p><span id="宋轶二十七-米芾-34"></span>
先君言，米元章「瓜洲闸」三大字，神彩飞动，妙绝古今，非惟他人所不能髣髴，元章自书亦无及此者。尝于膝上，以指画此三字，叹息不已。因言元章晚病疡，前知死日，买棺，舁至便斋，倦则卧其中。客至，邀至棺侧，卧与语，如期死。且死，索笔大书，曰：「吾自众香国来，今复归矣。」《家世旧闻》卷下。</p></li>
<li><p><span id="宋轶二十七-米芾-35"></span>
米元章晚年学禅有得，卒于淮阳军。先一月区处家事，作亲友别书，尽焚其所好书画奇物，预置一棺，坐卧饮食其中。前七日不茹荤，更衣沐浴、焚香清坐而已。及期，徧请郡僚，举拂示众曰：「众香国中来，众香国中去。」掷拂合掌而逝。《何氏语林》卷十四。《尧山堂外纪》卷五十四。《词林纪事》卷八。</p></li>
<li><p><span id="宋轶二十七-米芾-36"></span>
米元章少名黼，其印文曰「火正后身之印」，生于皇祐之辛卯，卒于大观之庚寅。出守淮阳军，将殁，预告郡吏以期日，即具棺榇。时坐卧其间，阅案牍文檄，洋洋自若也。至期留偈句，自谓「来从众香国，其去亦然」。《涌幢小品》卷二十二。</p></li>
<li><p><span id="宋轶二十七-米芾-37"></span>
米元章自书其姓名，及所用图记「米」或为「芊」，「芾」或为「黻」。《日损斋笔记》。</p></li>
<li><p><span id="宋轶二十七-米芾-38"></span>
元丰间，米元章自号鹿门居士，其印文曰「火正后人芾印」，其后并不用之。《志雅堂杂钞》卷上。《云烟过眼录》卷下。</p></li>
<li><p><span id="宋轶二十七-米芾-39"></span>
予家旧蓄米帖……一幅前有图书印章十余枚，皆古文或玉箸篆，有曰「天水米芾」者，有曰「米芾元章」者，有曰「火宋米芾」者……后有数十语云：「正人端士名字皆正，至于所纪岁时亦莫不正。前有水宋，故有火宋别之。」《敬斋古今黈》逸文卷二。</p></li>
<li><p><span id="宋轶二十七-米芾-40"></span>
米南宫号「中岳外史」，故张伯雨亦自谓「句曲外史」。《砚北杂志》卷下。</p></li>
<li><p><span id="宋轶二十七-米芾-41"></span>
世传米芾有洁病，初未详其然。后得芾一帖：朝靴偶为他人所持，心甚恶之，因屡洗，遂损不可穿。……又芾方择婿，会建康段拂，字去尘，芾择之，曰：「既拂矣，又去尘，真吾婿也。」以女妻之。《西塘集耆旧续闻》卷三。《轩渠录》。《尧山堂外纪》卷五十四。</p></li>
<li><p><span id="宋轶二十七-米芾-42"></span>
米元章有洁癖，屋宇器具，时一涤之。以银为斗，置长柄，俾奴仆执以盥手，呼为水斗。居常巾帽，少有尘，则浣之，复加于顶。客去，必涤其坐榻。《可书》。《何氏语林》卷三十。《尧山堂外纪》卷五十四。</p></li>
<li><p><span id="宋轶二十七-米芾-43"></span>
吕居仁云，米元章盥手，用银方斛，泻水于手，已而两手相拍，至干都不用巾拭。《何氏语林》卷二十二。《尧山堂外纪》卷五十四。《词林记事》卷八。</p></li>
<li><p><span id="宋轶二十七-米芾-44"></span>
曾祖殿撰，与元章交契无间，凡有书画，随其好即与之。一日，元章言：「得一砚，非世间物，殆天地秘藏，待我而识之。」答曰：「公虽名博识，所得之物真赝居半，特善夸耳。得见乎？」元章起，取于笥。曾祖亦随起，索巾涤手者再，若欲敬观状，元章顾而喜。砚出，曾祖称赏不已，且云：「诚为尤物，未知发墨如何？」命取水，水未至，亟以唾点磨研。元章变色而言曰：「公何先恭而后倨？砚污矣，不可用，为公赠。」初但以其好洁，欲资戏笑，继归之，竟不纳。《清波杂志》卷五。《宋稗类钞》卷八。</p></li>
<li><p><span id="宋轶二十七-米芾-45"></span>
米元章《洗手帖》有云：「每得一书，背讫入奁，印以『米氏秘玩』书印。阅书之法，二案相比。某濯手亲取，展以示客。客拱而凭几案，从容细阅。某趋走于其前，客曰展，某展；客曰卷，某卷。客据案甚尊，某执事甚卑。舍佚执卑者，止不欲以手衣振拂之耳。」《宋稗类钞》卷四。</p></li>
<li><p><span id="宋轶二十七-米芾-46"></span>
元祐中，米元章居京师，被服怪异，戴高簷帽，不欲置从者之手，恐为所涴。既坐轿，为顶盖所碍，遂彻去，露帽而坐。一日出保康门，遇晁以道。以道大笑，下轿握手，问曰：「晁四，你道似甚底？」晁云：「我道你似鬼章。」二人抚掌绝倒。时西边获贼寨首领鬼章，槛车入京，故晁以为戏。《何氏语林》卷二十七。</p></li>
<li><p><span id="宋轶二十七-米芾-47"></span>
熙宁间，蜀中日者费孝先筮《易》，以丹青寓吉凶，谓之卦影。其后转相祖述，画人物不常，鸟或四足，兽或两翼，人或儒冠而僧衣，故为怪以见象。米芾好怪，常戴俗帽，衣深衣，而摄朝𫖇绀缘。朋从目为「活卦影」。《拊掌录》。</p></li>
<li><p><span id="宋轶二十七-米芾-48"></span>
〔米〕元章喜服唐衣冠，宽袖博带，人多怪之。又有洁疾，器用不肯令人执持。尝衣冠出谒，帽簷高，不可以乘肩舆，乃彻其盖，见者莫不惊笑。所为类多如此。《独醒杂志》卷六。</p></li>
<li><p><span id="宋轶二十七-米芾-49"></span>
老米酷嗜书画，尝从人借古画自临搨，搨竟，并与真赝本归之，俾其自择而莫辨也。巧偷豪夺，故所得为多。东坡《二王帖跋》云：「锦囊玉轴来无趾，粲然夺真疑圣智。」因借以讥之。《清波杂志》卷五。《宋稗类钞》卷八。</p></li>
<li><p><span id="宋轶二十七-米芾-50"></span>
米芾诙谲好奇。在真州，尝谒蔡太保攸于舟中，攸出所藏右军《王略帖》示之。芾惊叹，求以他画换易，攸意以为难。芾曰：「公若不见从，某不复生，即投此江死矣。」因大呼，据船舷欲坠。攸遽与之。知无为军，初入州廨，见立石颇奇，喜曰：「此足以当吾拜。」遂命左右取袍笏拜之，每呼曰「石丈」。言事者闻而论之，朝廷亦传以为笑。《石林燕语》卷十。《清波杂志》卷五。《群书类编故事》卷十八。《何氏语林》卷三十。《赵氏铁网珊瑚》卷四。《清河书画舫》卷二上。《尧山堂外纪》卷五十四。《宋稗类钞》卷八。</p></li>
<li><p><span id="宋轶二十七-米芾-51"></span>
米元章有嗜古书画之癖，每见他人所藏，临写逼真。尝与蔡攸在舟中共观王衍字，元章即卷轴入怀，起欲赴水。攸惊问何为，元章曰：「生平所蓄，未尝有此，故宁死耳。」攸不得已，遂以赠之。《独醒杂志》卷二。</p></li>
<li><p><span id="宋轶二十七-米芾-52"></span>
关子东云：叔父庐州使君蔚宗，平生好事，多蓄书画。尝有褚河南所摹虞永兴《枕卧帖》，落笔精微，仅如丝发，既存骨气，复有精神。米元章爱之重之。叔父游宦交广二十余年，先兄长源，叔父长子也，至崇宁间，解后元章于京口，是时叔父已捐馆，从长源求此书。长源靳之，曰：「惟得公陆探微《师子》乃可。」从之。长源复靳曰：「此画不足以当此帖，更得公案上盈尺朱砂乃可。」又从之。长源又靳之曰：「细思二物皆有愧虞帖，非得公头，不可有此帖。」《研北杂志》卷上。</p></li>
<li><p><span id="宋轶二十七-米芾-53"></span>
米元章与富郑公婿范大珪同游相国寺，以七百金买得王维《雪图》，因无仆从，借范人持之。行游良久，范主仆俱不见。翌日，遣人往取，云：「已送西京裱背矣。」米无如之何，因以赠之。《五杂组》卷七。</p></li>
<li><p><span id="宋轶二十七-米芾-54"></span>
东坡跋米元章所收书画云：「画地为饼未必似，要令痴儿出馋水。」又云：「锦囊玉轴来无趾。」山谷和之云：「百家传本略相似，如月行天见诸水。」又云：「拙者窃钩辄折趾。」皆谓元章患浄病，及好夺取人书画也。《王直方诗话》。《诗话总龟》前集卷九。《类说》卷五十七。《苕溪渔隐丛话》前集卷三十九。</p></li>
<li><p><span id="宋轶二十七-米芾-55"></span>
米元章《华陀帖》二十八字，靖康之变，流落民间，历三四传，乃入越王府。王惧为内府所收，秘之二十年无知者。太和末，都城阎贯道与文士辈请仙，元章降笔，贯道因问先生：「《华陀帖》神迹超轶，辉映今古，汴京破，失所在。先生于平生得意书，定知为何人所秘，愿以见告。」即批云：「当就越邸求之。」庞都运才卿，王妃之弟，贯道以为言。才卿请于妃，果获一见。《续夷坚志》卷四。</p></li>
<li><p><span id="宋轶二十七-米芾-56"></span>
晋陵富人承氏子，家有奇石，旧刻米老书六字云：「第一山，米芾识。」承氏子谓「芾」与「费」同音，为不祥语，因击碎之，止存其半。《研北杂志》卷下。</p></li>
<li><p><span id="宋轶二十七-米芾-57"></span>
婢之婢，世谓之重台。评书者谓羊欣书似婢学夫人。米芾学欣书，故高宗谓米字为重台。《雪舟脞语》。</p></li>
<li><p><span id="宋轶二十七-米芾-58"></span>
米南宫多游江湖间，每卜居，必择山水明秀处。其初本不能作画，后以目所见，日渐模放之，遂得天趣。其作墨戏，不专用笔，或以纸筋，或以蔗滓，或以莲房，皆可为。画纸不用胶矾，不肯于绢上作一笔。今所见米画或用绢者，皆后人伪作，米父子不如此。《洞天清录》。</p></li>
<li><p><span id="宋轶二十七-米芾-59"></span>
米芾元章豪放，戏谑有味，士大夫多能言其作止。有书名，尝大字书曰：「吾有《瀑布》诗，古今赛不得。最好是『一条界破青山色』。」人固以怪之，其后题云：「苏子瞻曰：『此是白乐天奴子诗。』」见者莫不大笑。《冷斋夜话》卷四。</p></li>
<li><p><span id="宋轶二十七-米芾-60"></span>
米元章尝得古印，刻「元晖」二字，宝藏日久，不轻授人。最后，字其季子曰元晖，以印授之。黄山谷赠之诗云：「拾得元晖古印章，印刓不忍与诸郎。虎儿笔力能扛鼎，教字元晖继阿章。」《小草斋诗话》卷四。《徐氏笔精》卷五。</p></li>
</ol>
</div>
<div id="米友仁" class="section level2">
<h2>
<span class="header-section-number">36.19</span> 米友仁<a class="anchor" aria-label="anchor" href="#%E7%B1%B3%E5%8F%8B%E4%BB%81"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十七-米友仁-1"></span>
见米芾<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E4%B8%83.html#%E5%AE%8B%E8%BD%B6%E4%BA%8C%E5%8D%81%E4%B8%83-%E7%B1%B3%E8%8A%BE-13">13</a>。</p></li>
<li><p><span id="宋轶二十七-米友仁-2"></span>
见米芾<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E4%B8%83.html#%E5%AE%8B%E8%BD%B6%E4%BA%8C%E5%8D%81%E4%B8%83-%E7%B1%B3%E8%8A%BE-60">60</a>。</p></li>
<li><p><span id="宋轶二十七-米友仁-3"></span>
米芾尝谒见宋帝于宣和殿，帝乃从容顾芾，问曰：「闻卿复工画，然乎，否乎？」芾适置米友仁所笔《楚山清晓图》在怀袖间，因即出以献，御览则称羡。《珊瑚网》卷二十八。《佩文斋书画谱》卷八十三引《续书画题跋记》。</p></li>
<li><p><span id="宋轶二十七-米友仁-4"></span>
米元晖能传家学，所作山水清润有致，然亦稍变父法，自成一家，颇自贵重，不轻与人作。翟耆年作诗云：「善写无根树，能描蒙懵山。如今身贵也，不肯与人间。」盖元晖所作《楚山清晚图》，父元章以进御，蒙赏遂授敷文阁待制。《六研斋二笔》卷四。</p></li>
<li><p><span id="宋轶二十七-米友仁-5"></span>
〔米友仁〕被遇光尧，官至工部侍郎、敷文阁直学士，日奉清闲之宴。方其未遇时，士大夫往往可得其笔，既贵，甚自秘重，虽亲旧间亦无缘得之，众嘲曰：「解作无根树，能描蒙鸿云。如今供御也，不肯与闲人。」《画继》卷三。《南宋杂事诗》卷三。《宋诗纪事》卷四十五。</p></li>
<li><p><span id="宋轶二十七-米友仁-6"></span>
绍兴间，复古殿供御墨，盖新安墨工戴彦衡所造。自禁中降出双角龙文，或云米友仁侍郎所画也。《老学庵笔记》卷五。</p></li>
<li><p><span id="宋轶二十七-米友仁-7"></span>
沙随先生寓居鄱阳，一日，买得米元晖小端砚，后刻铭曰：「惟端有溪，孕石惟黟。兹乃下岩，举无有比。色夺芝英，温坚玉理。以贻安中，是亦成美。」后书「绍兴己未」，盖元晖亲笔，以遗建昌守喻安中者。《游宦纪闻》卷六。</p></li>
</ol>
</div>
<div id="王道亨" class="section level2">
<h2>
<span class="header-section-number">36.20</span> 王道亨<a class="anchor" aria-label="anchor" href="#%E7%8E%8B%E9%81%93%E4%BA%A8"><i class="fas fa-link"></i></a>
</h2>
<ol style="list-style-type: decimal">
<li>
<span id="宋轶二十七-王道亨-1"></span>
成都郫县人王道亨，七岁知丹青，用笔命意已有过人处。政和中，肇置画学，用太学法补试四方画工。道亨首入试，试唐人诗两句为题曰：「胡蝶梦中家万里，子规枝上月三更。」余人大率浅下，独道亨作苏属国牧羊北海上，被氊杖节而卧，双蝶飞舞其上，沙漠风雪，羇栖愁苦之容，种种相称。别画林木扶疎，上有子规，月正当午，木影在地，亭榭楼观，皆隐隐可辨，曲尽一联之景。遂中魁选。明日进呈，徽宗奇之，擢为画学录。《夷坚乙志》卷五。</li>
</ol>
</div>
<div id="朱-维" class="section level2">
<h2>
<span class="header-section-number">36.21</span> 朱　维<a class="anchor" aria-label="anchor" href="#%E6%9C%B1-%E7%BB%B4"><i class="fas fa-link"></i></a>
</h2>
<ol style="list-style-type: decimal">
<li>
<span id="宋轶二十七-朱维-1"></span>
政和间，郎官有朱维者，亦善音律，而尤工吹笛，虽教坊亦推之，流传入禁中。蔡鲁公尝同执政奏事，及燕乐将退，上皇曰：「亦闻朱维吹笛乎？」皆曰：「不闻。」乃喻旨召维试之，使教坊善工在旁按其声。鲁公与执政会尚书省大厅遣人呼维，甚急。维不知所以，既至，命坐于执政之末，尤皇恐，不敢就位。乃喻上语，维再三辞不能。郑枢密达夫正色曰：「公不吹当违制。」维不得已，以朝服勉为一曲，教坊乐工皆称善，遂除维为典乐。《石林避暑录话》卷二。</li>
</ol>
</div>
<div id="焦-德" class="section level2">
<h2>
<span class="header-section-number">36.22</span> 焦　德<a class="anchor" aria-label="anchor" href="#%E7%84%A6-%E5%BE%B7"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十七-焦德-1"></span>
见宋徽宗<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C-4.html#%E5%AE%8B%E8%BD%B6%E4%BA%8C-%E5%AE%8B%E5%BE%BD%E5%AE%97-31">31</a>。</p></li>
<li><p><span id="宋轶二十七-焦德-2"></span>
见蔡京<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E4%BA%94.html#%E5%AE%8B%E8%BD%B6%E4%BA%8C%E5%8D%81%E4%BA%94-%E8%94%A1%E4%BA%AC-126">126</a>。</p></li>
<li><p><span id="宋轶二十七-焦德-3"></span>
见杨戬<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E5%85%AD.html#%E5%AE%8B%E8%BD%B6%E4%BA%8C%E5%8D%81%E5%85%AD-%E6%9D%A8%E6%88%AC-2">2</a>。</p></li>
</ol>
</div>
<div id="刘卞功" class="section level2">
<h2>
<span class="header-section-number">36.23</span> 刘卞功<a class="anchor" aria-label="anchor" href="#%E5%88%98%E5%8D%9E%E5%8A%9F"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十七-刘卞功-1"></span>
刘卞功，字子民，滨州安定人。弱不好弄，六岁误触瓮碎，家人更谯之，神色自若，曰：「俟钉校者来，当全之。」复谯其妄，曰：「人破尚可修，矧瓮邪！」语未绝，钉校者至，相与料理，顷之如新。自是筑环堵于家之后圃，不语不出者三十余年，或食或不食。徽庙闻其名，数敕郡县津致。间驰近侍召之。对曰：「吾有严愿，不出此门。」上知不可夺，赐号高尚先生。王子裳侍郎衣其外兄也，尝问以修行之术。书云：「非道亦非律，又非虚空禅。独守一亩宅，惟耕己心田。」又云：「以手扪胸，欲心清浄；以手上下，欲气升降。」每云：「常人以嗜欲杀身，以货财杀子孙，以政事杀民，以学术杀天下后世。吾无是四者，岂不快哉！」靖康之变，不知所终。《宾退录》卷一。《宋稗类钞》卷二。</p></li>
<li><p><span id="宋轶二十七-刘卞功-2"></span>
刘卞加，字子民，滨州安定人。弱不好弄，六岁误触瓮碎，家人更谯之，神色自若曰：「俟钉铰者来，当全之。」复谯其妄，曰：「人破尚可修，矧瓮耶！」钉铰者至，料理如新。自是筑环堵于家之后圃，不出不语者三十余年，或食或不食。徽宗闻其名，数敕郡县津致，间驰近侍召之，对曰：「吾有严愿，不出此门。」上知不可夺，赐号高尚先生。后村《七十四吟》云：「生惭族老封高尚，死慕先贤谥醉吟。」上句用卞加事，下句自注云：「有司议乐天谥，宣宗曰：『醉吟先生足矣。』」《梅磵诗话》卷中。</p></li>
<li><p><span id="宋轶二十七-刘卞功-3"></span>
刘高尚者，滨州安定人，家世为农。生九岁不茹荤，后稍稍不语，问以事，则书而对，其语初若不可晓，已而辄验。家人为筑别室以居，久之，言皆响应，远近以为神。声闻京师，徽宗三使往聘之，辞疾不奉诏。宣和间，赐号高尚处士，而建观以居，其徒因以其号名之。靖康之扰，棣人白其守，使迎高尚。守具安车邀之，不至。一日，弃滨而来，滨人大恐，后二日，滨州兵叛，屠其城。高尚至棣，棣人喜。守为扫邮传，供帐以舍之。高尚见之，笑去，乃即城隅治舍水傍。滨人或持金帛家室以就其庐者，人往往笑之。既而敌骑大至，城且陷，人之死于兵者以万数，而火不及其居，就之者果赖以免。敌人见高尚，皆下马罗拜，不敢入其里。高尚尝有言曰：「世之人以嗜欲杀身，以货财杀子孙，以政事杀人，以学问文章杀天下后世。」识者尊为名言，镂板以传。《梁溪漫志》卷九。案：《能改斋漫录》卷十八记有高尚处士刘皋，当为同一人。</p></li>
</ol>
</div>
<div id="萧-楚" class="section level2">
<h2>
<span class="header-section-number">36.24</span> 萧　楚<a class="anchor" aria-label="anchor" href="#%E8%90%A7-%E6%A5%9A"><i class="fas fa-link"></i></a>
</h2>
<ol style="list-style-type: decimal">
<li>
<span id="宋轶二十七-萧楚-1"></span>
庐陵萧楚子荆，绍圣中，贡礼部不第。蔡京用事，与其徒冯澥书，言蔡将为宋王莽，誓不复仕。死建炎中。自号「三顾隐客」，门人谥为清节先生。胡邦衡师事之，以《春秋》登甲科，归拜床下，楚告之曰：「学者非但拾一第，身可杀，学不可辱，毋祸吾《春秋》乃佳。」邦衡志其墓。《直斋书录解题》卷三。</li>
</ol>
</div>
<div id="孙-薪" class="section level2">
<h2>
<span class="header-section-number">36.25</span> 孙　薪<a class="anchor" aria-label="anchor" href="#%E5%AD%99-%E8%96%AA"><i class="fas fa-link"></i></a>
</h2>
<ol style="list-style-type: decimal">
<li>
<span id="宋轶二十七-孙薪-1"></span>
〔孙薪〕质性清介，绝意仕进，与黄葆光为太学旧游。宣和六年，黄以侍御史出守处州，薪不肯诣郡谒见，黄约以劝农日会于洞溪僧舍。至期，薪以扁舟来会，黄赠以诗云：「劝农因到好溪头，把酒相看忆旧游。三十年来如一梦，可怜空负钓鱼舟。」时有里胥欲赂黄而无由，将因薪纳之，俾薪家僮导意于薪，薪叱曰：「谨无语。使吾闻此，是入耳赃。」其介如此。年八十卒。《蓉塘诗话》卷十八。《尧山堂外纪》卷五十六。《宋诗纪事》卷三十二。</li>
</ol>
</div>
<div id="陈-恬" class="section level2">
<h2>
<span class="header-section-number">36.26</span> 陈　恬<a class="anchor" aria-label="anchor" href="#%E9%99%88-%E6%81%AC"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十七-陈恬-1"></span>
颍川陈恬叔易，以才名称乡里，家贫，与弟同居。一日，弟忤其意，遂捶之，亲乡中唿者目曰「恺悌君子」。自号涧上丈人。里人之子，从叔易学文，而好刷饰头面，举止妖娆，目为涧上丈母。《过庭录》。《宋诗纪事》卷三十七。</p></li>
<li><p><span id="宋轶二十七-陈恬-2"></span>
陈恬叔易，隐居颍川阳翟涧上，号「涧上丈人」。大观间，宋乔年讽监司荐于朝，起为馆阁，书疏间犹不去「丈人」之号。晁以道作诗讥之曰：「东海一生垂钓客，石渠万卷校书郎。丈人风味今如此，鹤到扬州兴更长。」其后以道谒叔易于京师，有婢应门，严妆丽服，熟视之，乃故时涧上赤脚也。以道又作一绝云：「处士何人为作牙，尽猿鹤到京华。可怜岩壑空惆怅，六六峰前少一家。」《风月堂诗话》卷下。</p></li>
<li><p><span id="宋轶二十七-陈恬-3"></span>
陈恬，字叔易，尧叟裔孙也。博学有高志，不从选举，躬耕于阳翟，与鲜于绰、崔鶠齐名，号「阳城三士」。又与晁以道同卜隐居于嵩山，大观中召赴阙，除校书郎。以道寄诗戏之曰：「处士何人为作牙，暂猿鹤到京华。故山岩壑应惆怅，六六峰前只一家。」未几，致仕还山。《郡斋读书志》卷十九。《宋诗纪事》卷三十七。《郡斋读书志》卷十九。</p></li>
<li><p><span id="宋轶二十七-陈恬-4"></span>
见晁说之<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E4%B8%89.html#%E5%AE%8B%E8%BD%B6%E4%BA%8C%E5%8D%81%E4%B8%89-%E6%99%81%E8%AF%B4%E4%B9%8B-5">5</a>。</p></li>
<li><p><span id="宋轶二十七-陈恬-5"></span>
见崔鶠<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E5%85%AD.html#%E5%AE%8B%E8%BD%B6%E4%BA%8C%E5%8D%81%E5%85%AD-%E5%B4%94%E9%B6%A0-1">1</a>。</p></li>
<li><p><span id="宋轶二十七-陈恬-6"></span>
见葛胜仲<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E5%85%AD.html#%E5%AE%8B%E8%BD%B6%E4%BA%8C%E5%8D%81%E5%85%AD-%E8%91%9B%E8%83%9C%E4%BB%B2-1">1</a>。</p></li>
</ol>
</div>
<div id="田端彦-欧阳元老" class="section level2">
<h2>
<span class="header-section-number">36.27</span> 田端彦　欧阳元老<a class="anchor" aria-label="anchor" href="#%E7%94%B0%E7%AB%AF%E5%BD%A6-%E6%AC%A7%E9%98%B3%E5%85%83%E8%80%81"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十七-田端彦-1"></span> <span id="宋轶二十七-欧阳元老-1"></span>
元祐中，李邦直帅真定，先子与田端彦、欧阳元老为幕府。端彦春秋高，故以丈事之。端彦后为官荆南，与郡将不合，弃去冠冕，从元老游。元老时方卜筑渚宫，为终焉计。既闻蔡元长拜相，乃欲谒之，说以勿兴朋党。元老以诗赠行云：「守节固穷匪易事，铁中谁许鬭铮铮。闻道新除右仆射，难留高卧老先生。能令余党留残息，必有昌言佐盛明。我欲傚颦嗟老矣，西风回首涕纵横。」既至京师，果以祸福利害喻元长，且出元老诗示之。虽若不乐，然坚欲召见。端彦以书抵元老，元老以诗答云：「莫嗟骐骥老，不识云台仗。此骥天所晓，未易论得丧。」……端彦既与元长不合，乃遯嵩少间，今犹无恙。年将九十，颜如渥丹，行步可逐奔马。时时多乞钱于洛阳城中，得即以施贫者，盖　得道静长官之流也。《五总志》。</p></li>
<li><p><span id="宋轶二十七-田端彦-2"></span> <span id="宋轶二十七-欧阳元老-2"></span>
田端彦子卿，刚介尚气，亦能诗，不雕琢。任荆渚狱官，与太守争公事，不屈。守怒曰：「小官敢尔，乃不为青衫地耶？」端彦遽脱巾裳抵地，拂袖去，誓不复出仕矣。鲁公同年，尝投诗云：「昔年尊酒每逡巡，此日遥瞻百辟尊。零落羽毛迷凤穴，退藏鳞甲谢龙门。来非东阁天上客，归爱武陵花下源。肯学袁丝事游说，区区来往谩高轩。」《书邢氏湖园》：「春花黄鸟不多情，玉节犹霜瘦万茎。唯有清风伴明月，满园吹作凤凰声。」《题龙门》：「身世两闲山共老，尘埃一梦水俱东。」《题归仁园》：「山翠藏疏牖，泉声上白云。」皆清新可爱。《西清诗话》卷下。</p></li>
</ol>
</div>
<div id="虞-燮-李-迥" class="section level2">
<h2>
<span class="header-section-number">36.28</span> 虞　燮　李　迥<a class="anchor" aria-label="anchor" href="#%E8%99%9E-%E7%87%AE-%E6%9D%8E-%E8%BF%A5"><i class="fas fa-link"></i></a>
</h2>
<ol style="list-style-type: decimal">
<li>
<span id="宋轶二十七-虞-1"></span> <span id="宋轶二十七-燮-1"></span> <span id="宋轶二十七-李-1"></span> <span id="宋轶二十七-迥-1"></span>
宣和间，广川董弅为镇江府教官。有李迥者，高尚不出入，亦颇宗仰之。董时往见，与之欵语，出所著书及所尝献朝廷者，又知其通于治道，皆切时用，非寻常事文采取人娱悦者。董回白知府虞燮曰：「治下有隐君子，盍访之。」虞问为谁，董以李迥字叔友对。虞曰：「斯人则愿见久矣。」一日，具邀董而入。叔友预辞未尝制衫帽，虞许野服相见，至门下车，与董步而入。叔友降阶迎客，神清萧散，虞守甚高之。既饮，叔友起恳虞，曰：「迥有母，年八十矣，愿得荐迥名于朝，丐处士号，庶遇恩可记。」虞唯而去。明日，董诮之曰：「胡不见请而遽启此齿？」叔友色愧悔，曰：「恐其不再来耳。」董具以语，诸生，共嗟惜之。予谓：虞守不失为有钱文僖之遗风，而李叔友有愧于郭延卿多矣。《姑苏笔记》。</li>
</ol>
</div>
<div id="苏-庠" class="section level2">
<h2>
<span class="header-section-number">36.29</span> 苏　庠<a class="anchor" aria-label="anchor" href="#%E8%8B%8F-%E5%BA%A0"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十七-苏庠-1"></span>
〔苏养直〕隐居学道，往来句曲。东坡曾与通谱，呼为「吾宗养直」，赞其像云：「松风飕飕，瘦藤在手。唯此白叟，德全于酒。」盖直风素节，士大夫仰之久矣。《六研斋三笔》卷三。</p></li>
<li><p><span id="宋轶二十七-苏庠-2"></span>
苏养直诗有「属玉双飞水满塘」之句，见赏于坡，称为「吾家养直」。《尧山堂外纪》卷五十四。</p></li>
<li><p><span id="宋轶二十七-苏庠-3"></span>
苏庠养直居句、金日，与仆游常，内子不容为挠。有小鬟，亦田舍儿也。仆戏云：「既云合中不容，安得有此！」养直曰：「初未尝使令，况手脚如落汤螃蟹，又何足取，此亦见长者之不纯。」满座为之大笑，目其小鬟为落汤螃蟹。《可书》。</p></li>
<li><p><span id="宋轶二十七-苏庠-4"></span>
〔苏养直〕以病目自号眚翁。后徙居丹阳之后湖，更号「后湖病民」。《赵氏铁网珊瑚》卷四引曾慥《跋苏养直词翰》。《宋诗纪事》卷四十一。</p></li>
<li><p><span id="宋轶二十七-苏庠-5"></span>
后湖居士苏养直以世赏官其子，而自相羊三江五湖间。遇林泉胜处，辄引杯啸咏，发见于诗者千余篇。绍兴间名达九重，累诏不起。《藏一话腴》甲集卷上。</p></li>
<li><p><span id="宋轶二十七-苏庠-6"></span>
苏庠隐居后湖，绍兴中，累诏不出，僮仆见使者沓至，辄相语曰：「官中来勾我秀才，须要正身。」《可书》。《清波杂志》卷六。</p></li>
<li><p><span id="宋轶二十七-苏庠-7"></span>
〔苏养直〕绍兴间与徐师川同召，师川赴，养直辞。师川造朝，便道过养直，留饮甚欢。二公平日对奕，徐高于苏，是日养直拈一子，笑视师川曰：「今日须还老夫下此一着。」师川有愧色。《鹤林玉露》甲编卷五。《何氏语林》卷二十。《尧山堂外纪》卷五十四。《昨非庵日纂》二集卷十九。《宋稗类钞》卷六。《宋诗纪事》卷四十一。《词林纪事》卷九。</p></li>
<li><p><span id="宋轶二十七-苏庠-8"></span>
苏庠养直尝盛夏追凉，方与客对棋，有衣褐者持谒云：「罗浮山道人江观潮。」未及起迎，道人直造就坐，旁若无人。养直惊愕，问所从来，答曰：「罗浮黄真人以公不好世人之所好，气母已成，令某持丹度公，可服之。」袖中出一小合药，黄色而膏融。养直迟疑间，道人曰：「此丹非金非石，乃真气炼成，疑即且止。俟有急服之。」出门径去，俄顷不见。养直以丹置佛室。后与客饮，醉后食蜜雪，和以龙脑，一夕暴下而卒。所亲记道人之言，亟取丹视之，其坚如石，磨以饮之，即苏。自是康强异常，齿落者复生，发白者再黑，眼枯者更明。《苕溪渔隐丛话》后集卷三十六引曾慥《诗选》。</p></li>
<li><p><span id="宋轶二十七-苏庠-9"></span>
信安孟王仁仲，酷嗜法书名画，且能别真赝。帅建康日，知先人素从后湖苏养直征君游，托移书求仇池故砚。苏答云：「抄掠之余，所存百骸九窍耳。平生长物，岂复一毫，况仇池之尤物乎？公殆索我于昔之隐几者也。」孟见之，笑曰：「只是不肯见畀尔。」《清波杂志》卷二。</p></li>
<li><p><span id="宋轶二十七-苏庠-10"></span>
向见苏后湖之子扶，擕古画罗汉十有六入关，出以相示，且云：「家世珍藏，殆百余年。大父昔在庐山下，一日，闻山谷先生在山中，亟擕画谒之，求题尊者名号。时死心禅师住归宗，一见笑曰：『夜来梦十六僧求挂搭。』命洒扫新浴室陈焉。死心偈之，山谷书之。」扶又言：家有玛瑙盂，用以日饭一尊者，一失具饭，太夫人夜必梦求斋。《清波杂志》卷五。</p></li>
<li><p><span id="宋轶二十七-苏庠-11"></span>
苏养直家孙女曰苏，其严毅不可当。三五十年朝报奏疏，琅琅口诵，不脱一字。《贵耳集》卷下。</p></li>
</ol>
</div>
<div id="王-份" class="section level2">
<h2>
<span class="header-section-number">36.30</span> 王　份<a class="anchor" aria-label="anchor" href="#%E7%8E%8B-%E4%BB%BD"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十七-王份-1"></span>
吴江王份文孺，自号臞庵，尝筑圃于松江之侧。方经始时，文孺下榻待余，延留数月，见买葑作址，计三百万钱。圃成，极东南之胜。后湖苏养直尝赋诗云：「王郎臞庵摩诘诗，烟花遶舍江遶篱。石渠东观了无梦，笔床茶灶行相期。古人已往不可作，甫里顾有今天随。湾头蟹舍岂著我，请具蓑笠悬牛衣。」《中吴纪闻》卷五。《宋诗纪事》卷四十一。</p></li>
<li><p><span id="宋轶二十七-王份-2"></span>
臞庵在松江之滨，邑人王份有超俗趣，营此以居。围江湖以入圃，故多柳塘花屿，景物秀野，名闻四方。一时名胜喜游之，皆为题诗。圃中有与闲、平远、种德及山堂四堂，烟雨观、横秋阁、凌风台、郁峩城、钓雪滩、琉璃沼、臞翁涧、竹、龟巢、云关、缬林、枫林等处，而浮天阁为第一，总谓之臞庵。份字文孺，以特恩补官，尝为大冶令，归休老焉。题诗甚多。《吴郡志》卷十四。《宋诗纪事》卷四十一。</p></li>
</ol>
</div>
<div id="张怀素" class="section level2">
<h2>
<span class="header-section-number">36.31</span> 张怀素<a class="anchor" aria-label="anchor" href="#%E5%BC%A0%E6%80%80%E7%B4%A0"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十七-张怀素-1"></span>
张怀素本舒州僧也。元丰末，客畿邑之陈留。常插花满头，佯狂县中，自称戴花和尚。言人休咎颇验，群小从之如市。知县事毕仲游怒其惑众，擒至廷下，索其度牒，江南李氏所给也。仲游不问，抹之，从杖一百，断治还俗，递逐出境。自是长发，从衣冠游，号落托野人。初以占风水为生，又以淫巧之术走士大夫门，因遂猖獗。既败，捕获于真州城西仪真观，室中有美妇人十余。狱中供出踪迹本末。时仲游死已久，诏特赠太中大夫，官其二孙。《挥麈后录》卷八。</p></li>
<li><p><span id="宋轶二十七-张怀素-2"></span>
张怀素，舒州人，自号落魄野人。崇宁元年入京师，至大观元年事败，牵引士类，一时以轻重定罪者甚众。吕吉甫、蔡元度亦因是责降。蔡尝语陈莹中：「怀素道术通神，虽蜚禽走兽能呼遣之。」至言：「孔子诛少正卯，彼尝谏以为太早。汉、楚成臯相持，彼屡登高观战。不知其几岁，殆非世间人也。」自古方士，怪诞固多有之，未有如此大言者。士大夫何信之笃、惑之深耶？《清波杂志》卷十二。</p></li>
<li><p><span id="宋轶二十七-张怀素-3"></span>
舒州人张怀素，本百姓。自称落拓野人，以幻术游公卿间。于元祐六年，说朝散郎吴储云：「公福似姚兴，可为关中一国主。」储云：「储福弱，岂能及姚兴？」怀素云：「但说有志不说福。」绍圣四年，怀素入京，又与储结约，储以语侔。崇宁四年，事败，狱成，怀素、吴储、吴侔、邵禀并凌迟处斩，杨公辅、魏当、郭秉德并特处死。吴储父安持贷命，免真决，追毁出身以来文字，除名勒停，送潭州编管。吴侔母王氏，系王安石女，特免远窜，送太平州羁管。侔弟僎道州羁管。……吕惠卿子渊，坐曾闻妖言不以告，削籍窜沙门岛。惠卿散官，安置宣州。蔡卞降职，奉外祠。邓洵武妻吴侔之兄，出知随州。安惇追贬散官。初蔡京实与怀素往来，书疏猥多，余深、林摅鞠狱，曲为京地，故京独免。怀素之败，本润州州学内舍生汤东野将钱十千与进士范寥入京告发。狱竟，东野除宣义郎、寺监主簿，赐袍带，并现钱一千贯，盘缠钱一百贯。范寥特除供备库副使，赐现钱一千贯，金二十两，银腰带并公服𫖇笏，与在京监当。然东野用是积累至从官，晚年尝见卧床有人头无数，岂怀素之狱不能无滥耶？《王荆公诗笺注》卷四十三。</p></li>
<li><p><span id="宋轶二十七-张怀素-4"></span>
见范寥<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E4%B8%83.html#%E5%AE%8B%E8%BD%B6%E4%BA%8C%E5%8D%81%E4%B8%83-%E8%8C%83%E5%AF%A5-1">1</a>。</p></li>
<li><p><span id="宋轶二十七-张怀素-5"></span>
张怀素、吴储、吴侔等谋反事觉。中外缙绅多与交结，而蔡元度与储、侔之父安诗为僚婿，故元长父子与怀素书问往来尤密。惧其根株牵连，罪且相及，遂讽中丞余深、知开封府林摅曰：「若能使不见累，他日当有以报。」深等会其意。翌日，索中外所与怀素、储、侔往来书札置案上，问狱吏曰：「此何文也？」对曰：「与怀素等交通之书也。」深诟曰：「怀素等罪状明白，人与往来书问不过通寒暄耳，岂尽从之反耶？存之徒增案牍！」令悉焚之。事遂不及蔡氏，因之而幸免者甚众。《独醒杂志》卷九。</p></li>
</ol>
</div>
<div id="范-寥" class="section level2">
<h2>
<span class="header-section-number">36.32</span> 范　寥<a class="anchor" aria-label="anchor" href="#%E8%8C%83-%E5%AF%A5"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十七-范寥-1"></span>
范寥，字信中，蜀人。其名字见《山谷集》。负才豪纵不羁。家始饶给，从其叔分财，一月辄尽之。落莫无聊赖，欲应科举，人曰：「若素不习此，奈何？」范曰：「我第往。」即以成都第二名荐送。益纵酒，遂殴杀人，因亡命，改姓名曰「花但石」，盖增损其姓字为廋语。遂匿傍郡为园丁，久之，技痒不能忍，书一诗于亭壁，主人见之愕然，曰：「若非园丁也。」赠以白金半笏遣去。乃往称进士，谒一巨公，忘其人。巨公与语，奇之，延致书室教其子。范暮出，归辄大醉，复殴其子，其家不得已，遣之。遂椎髻野服诣某州，持状投太守翟公思，求为书吏。翟公视其所书绝精妙，即留之。时公巽参政立屏后，翟公视事退，公巽前问曰：「适道人何为者？」翟公告以故，公巽曰：「某观其眸子，非常人，宜诘之。」乃召问所以来，范悉对以实。问习何经，曰治《易》、《书》。翟公出五题试之，不移时而毕，文理高妙，翟公父子大惊，敬待之。已而归南徐，寘之郡庠，以钱百千畀州教授，俾时赒其急阙，且嘱之曰：「无尽予之，彼一日费之矣！」顷之，翟公得教授者书云：「自范之留，一学之士为之不宁。已付百千与之去，不知所之矣。」未几，翟公捐馆于南徐，忽有人以袖掩面大哭，排闼径诣穗帷，阍者不能禁，翟之人皆惊。公巽默念此必范寥，哭而出，果范也，相劳苦，留之宿。天明，则翟公几筵所陈白金器皿，荡无孑遗，访范亦不见。时灵帏婢仆、门内外人亦甚多，皆莫测其何以能去而人不之见也。遂径往广西见山谷，相从久之。山谷下世，范乃出其所翟氏器皿尽货之，为山谷办后事。已而往依一尊宿，师素知其人，问曰：「汝来何为？」曰：「欲出家耳！」「能断功名之念乎？」曰：「能。」「能断色欲之念乎？」曰：「能。」如是问答者十余反，遂名之曰恪能。居亡何，尊宿死。又往茅山，投落托道人，即张怀素也，有妖术，吕吉甫、蔡元长皆与之往来。怀素每约见吉甫，则于香合或茗具中见一圆药，跳掷久之，旋转于卓上，渐成小人，已而跳跃于地，骎骎长大与人等，视之则怀素也。相与笑语而去，率以为常。时怀素方与吴储、侔谋不轨，储、侔见范愕然，私谓怀素曰：「此怪人，胡不杀之？」范已密知之矣。一夕，储、侔又与怀素谋，怀素出观星象曰：「未可。」范微闻之，明日乃告之曰：「某有秘藏遁甲文字在金陵，此去无多地，愿往取之。」怀素许诺。范既脱，欲诣阙，而无裹粮。汤侍郎东野时为诸生，范走谒之，值汤不在，其母与之万钱。范得钱，径走京师上变。时蔡元长、赵正夫当国，其状止称右仆射，而不及司空、左仆射，盖范本欲并告蔡也。是日，赵相偶谒告，蔡当笔，据案问曰：「何故忘了司空邪？」范抗声对曰：「草茅书生，不识朝廷仪。」蔡怒目嘻笑曰：「汝不识朝廷仪！」即下吏捕储、侔等。狱具，怀素将就刑，范往观之，怀素谓曰：「杀我者乃汝耶？」范笑曰：「此朝廷之福尔！」又谓刑者曰：「汝能碎我脑盖，乃可杀我。」刑者以刃斫其脑不入，以铁椎击之，又不碎，然竟不能神，卒与储、侔等坐死。洎第赏，范曰：「吾不能知，此汤东野教我也。」遂急逮汤，汤惶骇不测其由，既至，白身为宣德郎、御史台主簿。范但得供备库副使、勾当在京延祥观，后为福州兵钤。《梁溪漫志》卷十。</p></li>
<li><p><span id="宋轶二十七-范寥-2"></span>
大观中，有妖人张怀素，以左道游公卿家。其说以谓金陵有王气，欲谋非常，分遣其徒游说士大夫之负名望者。有范寥信中，成都人，蜀公之族孙。始名祖石，能诗，避事出川，以从怀素。怀素令寥入广，以訹黄太史鲁直。时鲁直在宜州，危疑中闻其说，亟掩耳而走。已而鲁直死，寥益困，遂诣阙陈其事。朝廷兴大狱，坐死者十数人。寥以无学籍，授左藏库副使，赐予甚厚。寥又言润州进士汤东野德广实资助其垂橐，而趣其行。德广自布衣授宣义郎、司农寺簿，赐绯衣。寥每对客言其告变，实鲁直纵臾之。《挥麈后录》卷八。</p></li>
<li><p><span id="宋轶二十七-范寥-3"></span>
范信中，名寥，为士人时慷慨好侠，故山谷诗《寄校理范寥》有「黄犬苍鹰伐狐兔」之句。舒州张怀素以幻术游公卿间，号落魄野人，与朝士吴安诗子姪吴侔、吴储等结连。信中以其谋为不靖也，欲入京告变，而无其资，汤东野实资送之。朝廷逮捕怀素等穷竟其事，大观元年狱成，坐累者余百数，而侔、储十数人皆处极刑，虽其父母亦皆窜贬。信中获赏赉甚厚，乃推以与东野。故东野由监簿积累至从官，寥亦以供备库副使累迁诸路戎钤，晚年终于闽中。《独醒杂志》卷三。</p></li>
<li><p><span id="宋轶二十七-范寥-4"></span>
黄鲁直有日记，谓之《家乘》，至宜州犹不辍书。其间数言信中者，盖范寥也。高宗得此书真本，大爱之，日置御案。徐师川以鲁直甥召用，至翰林学士。上从容问信中谓谁。师川对曰：「岭外荒陋无士人，不知何人。或恐是僧耳。」寥时为福建兵钤，终不能自达而死。《老学庵笔记》卷三。《六研斋二笔》卷二。《东山谈苑》卷二。</p></li>
</ol>
</div>
<div id="刘野夫" class="section level2">
<h2>
<span class="header-section-number">36.33</span> 刘野夫<a class="anchor" aria-label="anchor" href="#%E5%88%98%E9%87%8E%E5%A4%AB"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十七-刘野夫-1"></span>
刘跛子，青州人，拄一拐，每岁必一至洛中看花，馆范家园，春尽即还京师。为人谈噱有味，范家子弟多狎戏之。有范老见之，即与之二十四金，曰：「跛子吃碗羹。」于是以诗谢伯仲曰：「大范见时二十四，小范见时吃碗羹。人生四海皆兄弟，酒肉林中过一生。」《冷斋夜话》卷八。《诗话总龟》前集卷四十七。《苕溪渔隐丛话》前集卷五十八。《宋稗类钞》卷四。《词林纪事》卷七。</p></li>
<li><p><span id="宋轶二十七-刘野夫-2"></span>
刘野夫留南京未久，入都，渊材以书督之，野夫答书曰：「跛子一生别无路，展手教化，三饥两饱，回视云汉，聊以自诳。元神新来，被刘法师、徐神翁形迹得不成模样。深欲上京相觑，又恐撞着文人泥沱佛，蓦地被干拳湿踢，着甚来由。」其不覊如此。尝自作长短句曰：「跛子年年，形容何似，俨然一部髭须。世上诗大，拐上有工夫。达南州北县，逢着处、酒满葫芦。醺醺醉，不知来日，何处度朝晡。　洛阳花看了，归来帝里，一事全无。若还与匏羹不托，依旧再作门徒。蓦地思量，下水轻船上，芦席横铺。呵呵笑，睢阳门外，有个好西湖。」《冷斋夜话》卷八。《诗话总龟》前集卷四十七。</p></li>
<li><p><span id="宋轶二十七-刘野夫-3"></span>
初，张丞相召自荆湖。跛子与客饮市桥，客闻车马过甚都，起观之，跛子挽其衣，使且饮，作诗曰：「迁客湖湘召赴京，车蹄迎迓一何荣。争如与子市桥饮，且免人间宠辱惊。」陈莹中甚爱之，作长短句赠之，其略曰「槁木形骸，浮云身世，一年两到京华。又还乘兴，闲看洛阳花。说甚姚黄魏紫，春归后，终委泥沙。忘言处，花开花谢，都不似我生涯」云云。予政和改元见于兴国寺，以诗戏之曰：「相逢一拐大梁间，妙语时时见一斑。我欲从公蓬岛去，烂银堆裏见青山。」予姻家许中复大夫宜人，赵参政槩之孙女，云：「我十许岁时，见刘跛子来觅酒吃，笑语终日而去。」计其寿百四十五许。尝馆于京师新门张婆店三十年，日坐相国寺东廊，邸中人无有识之者。《冷斋夜话》卷八。《诗话总龟》前集卷四十七。《苕溪渔隐丛话》前集卷五十八。</p></li>
<li><p><span id="宋轶二十七-刘野夫-4"></span>
见蔡京<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E4%BA%94.html#%E5%AE%8B%E8%BD%B6%E4%BA%8C%E5%8D%81%E4%BA%94-%E8%94%A1%E4%BA%AC-76">76</a>。</p></li>
<li><p><span id="宋轶二十七-刘野夫-5"></span>
洛阳朱敦复，字无悔，并弟希真，以才豪称。有学老子者曰刘跛子，颇有异行。时至洛看花，一日，告人曰：「吾某日当死。」至期果然。与之善者，遂葬于故长寿宫南，托无悔铭其墓者：「跛子刘姓，河东乡山老，其名野夫，字某。丰髯大腹，右扶拐，不知年寿及平生。王侯士庶有敬问，怒骂掣走或僵死。洛阳十年为花至，政和辛卯以酒终。南宫道旁三尺，无孔铁锤今已矣。」刘公有一仆曰尚志，随刘四十年。刘常以「畜生」呼之。及刘死，人恐其有所得，士夫竞叩之。尚志告曰：「何所得，但吃畜生四十年矣。」无悔因作一词曰：「尚志服事跛神仙，辛勤了、万千般。一朝身世入黄泉，至诚地，哭皇天。　旁人苦苦叩玄言，不免得，告诸贤。法禁偈儿不曾传，吃畜生、四十年。」《过庭录》。</p></li>
</ol>
</div>
<div id="刘快活" class="section level2">
<h2>
<span class="header-section-number">36.34</span> 刘快活<a class="anchor" aria-label="anchor" href="#%E5%88%98%E5%BF%AB%E6%B4%BB"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十七-刘快活-1"></span>
刘快活，信之黥卒也，不知何地人。始以倡狂避罪入山中，适有所遇，遂能出神，多作变怪。与人言，率道人吉凶，雅有验。每自称「快活」，故时人呼之为刘快活。喜出入将相贵人门，又能为容成术。所与游从老媪，皆度为弟子，容色光异，或多至八九十岁。快活上至百岁，然世常见独作五十岁颜状尔。尝从丞相曾布在东府。一夕，厪三鼓不得寐，呼侍婢执烛视，室中有声。侍婢曰：「此鼠囓尔。那得在帽笼中耶！」试举手启帽笼，则有一刘快活尺许大，因忽不见。时刘快活在外，方与门客对寝，呼门客曰：「适误入公内，几不得出也。」始知其为戏。鲁公每饮之酒，无不大醉。夜乃吐出鱼肉，秽恶狼籍。旦，人为屏除去，悉御香也。后之雍丘，云雍丘其乡井。一日，尸解去。时都邑又有一人，号风僧哥，亦佯狂，时时言事多中。然风僧哥遇见刘快活，辄战栗逡巡退拱作畏避状，世莫晓其故。《铁围山丛谈》卷五。</p></li>
<li><p><span id="宋轶二十七-刘快活-2"></span>
见曾布<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E4%BA%94.html#%E5%AE%8B%E8%BD%B6%E4%BA%8C%E5%8D%81%E4%BA%94-%E6%9B%BE%E5%B8%83-11">11</a>。</p></li>
<li><p><span id="宋轶二十七-刘快活-3"></span>
见曾布<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E4%BA%94.html#%E5%AE%8B%E8%BD%B6%E4%BA%8C%E5%8D%81%E4%BA%94-%E6%9B%BE%E5%B8%83-12">12</a>。</p></li>
<li><p><span id="宋轶二十七-刘快活-4"></span>
见蔡京<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E4%BA%94.html#%E5%AE%8B%E8%BD%B6%E4%BA%8C%E5%8D%81%E4%BA%94-%E8%94%A1%E4%BA%AC-27">27</a>。</p></li>
</ol>
</div>
<div id="徐守信" class="section level2">
<h2>
<span class="header-section-number">36.35</span> 徐守信<a class="anchor" aria-label="anchor" href="#%E5%BE%90%E5%AE%88%E4%BF%A1"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十七-徐守信-1"></span>
徐守信，海陵人。少孤，役于天庆观。嘉祐四年，天台道士余元吉来游，示恶疾，守信事之无倦。忽于溺器得丹砂饵之，自是常放言笑歌，日诵《度人经》，绝粒至数日，为人言祸福如影响。发运使蒋之奇以经中有「神公受命，普扫不祥」之语，呼曰「神公」。自是人以神翁目之。徽宗召入，言事多验，赐号虚静冲和先生。《宋诗纪事》卷九十。</p></li>
<li><p><span id="宋轶二十七-徐守信-2"></span>
泰州天庆观布衣徐三翁，不知所从来，日扫观中地，非众道士残食不食，时言人灾福，必应。予兄子瞻自黄州起知登州，见而问之，曰：「君无作官即善。」子瞻信之而不能用，其后果有岭南、海南之行。时予亦自绩溪被召为校书郎，至高邮遇秦观。观适欲见翁，予因托问之。翁书《灵宝度人经》二句授之，曰：「运当灭度，身经太阴。」道家言道士尸假，谓之「身经太阴」。后七年，予自门下侍郎谪知汝州，自汝复来袁州，未至，徙筠，自筠徙雷，自雷徙循，自执政为散官，居岭南，岂非身经太阴耶？然方赴袁州，过淮南，复遣人往问翁。翁复书二句授之，曰：「十遍转经，福德立至。」谓所遣人曰：「十，数也。过去十，见在十。」观中人言，翁每有所书，未尝自解释，宜谨识之。予见之，惊曰：「术者言予已过戌运，十年多福，见行酉运，十年多厄，岂翁所谓也。按经文，『身经太阴』与『十遍转经』，一章前后语也。今予流窜患难，已六年矣。岂十年之间，当有再生之理？即异日北归，当谒公谢之。」《龙川略志》卷十。</p></li>
<li><p><span id="宋轶二十七-徐守信-3"></span>
海陵徐神翁居天庆观。公为佥判，任满，别之。神翁无他语，但言：「做官时著绯。」后公入京，授乌墩镇。至润，寻医六年，授常山抚勾。未至，覃恩赐五品服，遂入台。自海陵至此，五年方莅事。应神翁之说。又，王和甫乞字，书一「讳」，乃授益州。益，其父名也。开宝，试院火。泰州举人赴试，求字，皆从火傍。徐王病，遣中使设斋求字。中使去，得一「蚀」字。盖王以久不食。至明年三月一日，日蚀。是日，忽索粥，自是病愈。庄公岳为湖北漕，得「冥」字，未几卒。和甫又尝得三「山」字，后提举嵩山崇福宫。公未贵时，遣人求字，得「乙」、「未」、「上」、「地」四字。后乙亥年，责归州，郡之公宇向未也。昔有监观道士，每岁见有一人至观，引神翁于三清像后，闭门终日而去。疑受道之异人也。《孙公谈圃》卷下。</p></li>
<li><p><span id="宋轶二十七-徐守信-4"></span>
见蒋之奇<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E4%B8%80.html#%E5%AE%8B%E8%BD%B6%E4%BA%8C%E5%8D%81%E4%B8%80-%E8%92%8B%E4%B9%8B%E5%A5%87-7">7</a>。</p></li>
<li><p><span id="宋轶二十七-徐守信-5"></span>
见蒋之奇<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E4%B8%80.html#%E5%AE%8B%E8%BD%B6%E4%BA%8C%E5%8D%81%E4%B8%80-%E8%92%8B%E4%B9%8B%E5%A5%87-8">8</a>。</p></li>
<li><p><span id="宋轶二十七-徐守信-6"></span>
见吕惠卿<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81%E4%B8%83.html#%E5%AE%8B%E8%BD%B6%E5%8D%81%E4%B8%83-%E5%90%95%E6%83%A0%E5%8D%BF-14">14</a>。</p></li>
<li><p><span id="宋轶二十七-徐守信-7"></span>
先君言：蔡京自少好方士之说，自言在钱塘常遇异人，以故所至辄延道人辈。崇宁初作相，即为徽庙言：「泰州徐神翁，能知前来物。元祐中，苏轼知扬州，遣人往来求神翁字，神翁大书曰：『泄慢堕地狱，祸及七祖翁。』神翁虽方外之士，而能嫉元祐人，所宜禳显。」其言可笑如此，然上颇喜之。群阉又言：元符中，哲宗尝遣人密问嗣。徐神翁曰：「吉人君子。」「吉人」者，上名也，于是召至都下。上用太宗见陈抟故事，御绦褐，即便殿，以宾礼接之。《家世旧闻》卷下。《坚瓠广集》卷六。《宋诗纪事》卷九十。</p></li>
<li><p><span id="宋轶二十七-徐守信-8"></span>
见宋徽宗<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C-4.html#%E5%AE%8B%E8%BD%B6%E4%BA%8C-%E5%AE%8B%E5%BE%BD%E5%AE%97-8">8</a>。</p></li>
<li><p><span id="宋轶二十七-徐守信-9"></span>
见蔡京<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E4%BA%94.html#%E5%AE%8B%E8%BD%B6%E4%BA%8C%E5%8D%81%E4%BA%94-%E8%94%A1%E4%BA%AC-54">54</a>。</p></li>
<li><p><span id="宋轶二十七-徐守信-10"></span>
见蔡京<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E4%BA%94.html#%E5%AE%8B%E8%BD%B6%E4%BA%8C%E5%8D%81%E4%BA%94-%E8%94%A1%E4%BA%AC-103">103</a>。</p></li>
<li><p><span id="宋轶二十七-徐守信-11"></span>
见宋高宗<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%B8%89.html#%E5%AE%8B%E8%BD%B6%E4%B8%89-%E5%AE%8B%E9%AB%98%E5%AE%97-32">32</a>。</p></li>
<li><p><span id="宋轶二十七-徐守信-12"></span>
〔徐〕神翁役天庆观时，常持一帚供扫除。后响林、方洲、仙源、霜节亭诸处，多生帚竹，宛然丛彗。《宋诗纪事》卷九十引《泰州志》。</p></li>
</ol>
</div>
<div id="何得一" class="section level2">
<h2>
<span class="header-section-number">36.36</span> 何得一<a class="anchor" aria-label="anchor" href="#%E4%BD%95%E5%BE%97%E4%B8%80"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十七-何得一-1"></span>
新淦祥符观道士何得一，宣和间游京师，遇方士陶光国，爱其人物秀整，语之曰：「当为办一事，姑亟归！」无几何，徽宗梦人曰：「天上神仙郑化基，地下神仙何得一。」明日，命阅祠部帐，得诸新淦籍中，化基其师也。遽命召。时得一方次郢州，守贰礼请以往。既对，上大悦，赐号冲妙大师，主龙德太一宫。旋授丹林郎，制曰：「惟上帝休命，诞集朕躬，故宏天飞之旧宫，奉真棋之列御。非得端靖修洁之士，孰与致朕严恭寅畏之意哉！尔植心靡懈，饬履有闻。嘉其积勤，超进仙秩。尚敦而素，毋终堕哉！」时六年六月二十五日也。未几中原乱，得一亦归里，坎以死。《宾退录》卷二。</p></li>
<li><p><span id="宋轶二十七-何得一-2"></span>
新淦县道士何得一者，常人也。徽宗尝梦有道士曰何得一者来见，遂以姓名及状貌图像求之。守令以其姓名之同，遂以闻。上大喜，即令送至阙下。既召见，山野龌龊，不能应对，甚不称上意。时方集道流于宝箓宫作醮，因命得一预焉。建醮毕，授丹林郎，遣归。初，得一之有是命也，守令意其形于帝梦，必有所得，因问其有何技能。得一以为昔浴于江中，得杖子状如龙，又尝噀水于壁间，成罨画山水。守亦信之，具以表闻。后人诘其故，杖乃木根，初无他异；而噀水成画者因醉后呕吐成沥耳。至今人传以为笑。《独醒杂志》卷一。</p></li>
</ol>
</div>
<div id="刘混康" class="section level2">
<h2>
<span class="header-section-number">36.37</span> 刘混康<a class="anchor" aria-label="anchor" href="#%E5%88%98%E6%B7%B7%E5%BA%B7"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十七-刘混康-1"></span>
见王安石<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81%E5%85%AD.html#%E5%AE%8B%E8%BD%B6%E5%8D%81%E5%85%AD-%E7%8E%8B%E5%AE%89%E7%9F%B3-177">177</a>。</p></li>
<li><p><span id="宋轶二十七-刘混康-2"></span>
见宋徽宗<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C-4.html#%E5%AE%8B%E8%BD%B6%E4%BA%8C-%E5%AE%8B%E5%BE%BD%E5%AE%97-15">15</a>。</p></li>
<li><p><span id="宋轶二十七-刘混康-3"></span>
有刘混康者，茅山道士，其师祖朱自英，以传箓著名。章献明肃太后临朝时，尝召至京师，从受法箓，故混康亦得召。混康颇有识，善劾鬼神，然未尝行。每曰：「安能敲枷击锁作老狱吏耶？」二人者既至，皆物故。上疑其变化仙去，益求其类。《家世旧闻》卷下。</p></li>
</ol>
</div>
<div id="魏汉津" class="section level2">
<h2>
<span class="header-section-number">36.38</span> 魏汉津<a class="anchor" aria-label="anchor" href="#%E9%AD%8F%E6%B1%89%E6%B4%A5"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十七-魏汉津-1"></span>
魏汉津，黥卒也，不知何许人。自云遇李艮仙人，以其八百岁，世号「李八百」者。得尸解法已六世，尸解复投他尸而再生。汉津尝过三山龙门，闻水声，谓人曰：「下必有玉。」因解衣投水，抱石而出，果玉也。崇宁中召见，制《大晟乐》，铸九鼎，皆其所献议。初乐制，一日与宦者杨戬在内后苑，会上朝献景灵宫还，见汉津立道左观车驾。上望之喜，遣小阉传旨抚问。汉津因鞠躬以谢。及还内，戬至，上曰：「汉津能出观我耶？」戬曰：「不然。早自车驾出，汉津同臣视铸工。方共饮，适闻跸还，臣舍匕箸，遽至于此，然汉津不出也。」上曰：「我适见之，岂妄乎？」因呼小阉，具证其故，戬愕然。知汉津能分身，上雅重之。汉津明乐律，晓阴阳数术，多奇中，尝私语所亲曰：「不三十年，天下乱矣。」鼎乐成，亦封先生号。然汉津每叹息，谓犹不如初议。未久死，几年，忽有人自陕右附汉津书归其家者，仍遣封以示鲁公，始验为尸解云。《铁围山丛谈》卷五。</p></li>
<li><p><span id="宋轶二十七-魏汉津-2"></span>
先君言：蔡京既为相，以为异时大臣皆碌碌，乃建白置讲议司及大乐。然京实懵不晓乐，官属亦无能知者。或言有魏汉津知铸鼎作乐之法。汉津，蜀中黥卒也。自言年九十五，得法于仙人李艮，艮盖年八百岁，谓之李八百者是也。数往来京师，京师少年戏之，曰：「汝师八百，汝九百耶？」盖俗狂痴者为九百。惟京见悦其孟浪敢言。汉津谓：「以秬黍定律，乃常谈不足用，今当以天子指定之。」京益喜。顾以其师李艮，特方士，恐不为天下所信，则凿空为言汉津所传，乃黄帝、后、夔法，皇祐中，尝与房庶同召至京师，陈指尺之法，会阮逸作黍律已成，遂见排摈。时好事者言京为汉津撰脚色乐，局官又从而为之说曰：「昔禹以身为度，即指尺也。」其诬伪牵合如此。汉津乃请上君指三节为三寸三，三为九而成黄钟之律。君指者，中指也。久之，或献疑，曰：「上春秋富，手指后或不同，则奈何。」汉津亦语塞。然乐已垂成，所费钜万，因迁就为说，曰：「请指之岁，上适年二十四，得三八之数，是为大簇人统，过是，则寸余□不可用矣。」其敢为欺诞，盖无所不至。然初谓汉津皇祐中尝陈指尺，是时仁庙已近四十，则三八之说，不攻自破矣。乐成，实崇宁丙戌秋也。赐名大晟，府置大司乐、典乐、乐令主簿、协律郎。汉津积官至太中大夫，老病卒。《家世旧闻》卷下。</p></li>
<li><p><span id="宋轶二十七-魏汉津-3"></span>
见宋徽宗<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C-4.html#%E5%AE%8B%E8%BD%B6%E4%BA%8C-%E5%AE%8B%E5%BE%BD%E5%AE%97-20">20</a>。</p></li>
</ol>
</div>
<div id="王老志" class="section level2">
<h2>
<span class="header-section-number">36.39</span> 王老志<a class="anchor" aria-label="anchor" href="#%E7%8E%8B%E8%80%81%E5%BF%97"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十七-王老志-1"></span>
王老志，濮之临泉人，尝遇钟离真人，授内丹要诀。沂州有公吏欲求事左右，寄所亲致意，先生答之诗曰：「多年退罢老公人，手种桑麻数百根。尽是笔头挼撚得，一枝枝上有寃魂。」《樵书》初编卷一。</p></li>
<li><p><span id="宋轶二十七-王老志-2"></span>
初，〔蔡〕京为真定帅，道人王老志自言钟离权弟子，尝言京必贵极人臣。至是，物色得之。京馆之后圃，引与见上。老志敢大言，熟视上，曰：「颇记老臣否？」上亦自记，尝梦游帝所，有仙官赞拜者，其面目真老志也。恩礼尤渥。车驾游幸，老志辄羽衣导驾，言：「有非常，辄能知之。」未几，老志夜叩京门，告以钟离公大怒我语涉欺诞，行当谪堕，公福亦不终矣。明日，得疾，力辞归河朔而死。《家世旧闻》卷下。《坚瓠广集》卷六。</p></li>
<li><p><span id="宋轶二十七-王老志-3"></span>
有王资息者，淮甸间人，最狂妄，言师许旌阳。王老志者，濮州人，本出胥吏，言师钟离先生。刘栋者，棣州人，尝为举子，言师韩君文。三人皆小有术动人。资息后有罪诛死。栋为直龙图阁，宣和末，林灵素败，乞归。唯老志狡狯有智数，不肯为已甚，馆于蔡鲁公家，自言钟离先生日相与往来，自始至即日求去。每戒鲁公速避位，若将祸及者。鲁公颇信之，或言此反而求奇中者也。一日，苦口为鲁公言其故。翼日，鲁公见之，辄瘖不能言，索纸书云：其师怒，泄天机，故瘖之。鲁公为是力请，乃能于盛时遽自引退。鲁公有妾为尼，尝语余亲见老志事。鲁公每闻其言亦惧，常密语所亲妾喟然云：「吾未知他日竟如何？」惜其听之不果也。《石林避暑录话》卷一。</p></li>
<li><p><span id="宋轶二十七-王老志-4"></span>
老王先生老志者，濮人也。事亲以孝闻，幼曾为伯母吮疽。初去为漕计吏，持心公平，能自守一，毫厘不受人贿，阅二十年。其后每往来市间，遇一丐人，见辄乞之钱。一旦，丐人自言：「我钟离生也。」因授之丹。老志服其丹，始大发狂，遂能逆知未来事。……太仆卿王亶荐之，召老志馆于鲁公赐第。上遣使询明达事，老志曰：「明达后乃上真紫虚元君。」且能传道元君语以白上，而上语亦遣白元君。事甚伙，然颇迂怪。一日，乔贵妃使祝老志曰：「元君昔日与吾善，今念之乎？」明旦，老志密封一书进，上开读，乃前岁中秋二妃侍上燕好之语。乔贵妃得之大恸。此亦异也，诏封洞微先生。……老志日一食，独汤饼四两，冬夏衣一袭。后云：「见师责以受罗縠之服，且处富贵，不知厌足。」凡有衣六七袭，悉封还鲁公。及病，乃力匄归，久之病甚，上乃许其去。及步行出就车，不病也，归濮而死。葬日，又云若有笙箫云鹤焉。老志又献乾坤鉴法，上命铸之。鉴成，老志密奏谓：「他日上与郑后皆有难，深可儆惧，愿各以五色流苏垂鉴，寘于所处之殿，且臣死之后，时时坐鉴下，记忆臣语，切谨慎，必思所以消变者。」《铁围山丛谈》卷五。</p></li>
<li><p><span id="宋轶二十七-王老志-5"></span>
政和初，濮有异人曰王老志，以方术幸，赐号洞微先生。蔡绦《国史后补》已详其事，不复复纪。所履既奇崛，道幽显事，益涉于诞，惟掉头禄豢，时出危言，与灵素等异趣为可称。其在京师，每心非时事，亦屡以意风蔡元长，使迁于善而弗听也。徽祖尝召之入禁御，显肃后在坐，老志率然出幅纸于袖曰：「陛下它日与中宫皆有难，臣行死，不及见矣。臣有乾坤鉴法，可以厌禳，然尤当修德，始可回天意。请如臣法铸鉴，各以五色流苏垂之，寘于寝殿，臣死后当时坐鉴下。记忆臣语，日儆一日，思所以消变于未形者。」上竦然受其说，左右皆大惊。既有诏尚方庀工，鉴成进御，而老志归于濮，遂病以死。靖康陟方之祸，二宫每宝持之，且叹其先识。《桯史》卷十二。《樵书》初编卷一。</p></li>
<li><p><span id="宋轶二十七-王老志-6"></span>
见韩琦<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E5%8D%81-1.html#%E5%AE%8B%E8%BD%B6%E5%8D%81-%E9%9F%A9%E7%90%A6-124">124</a>。</p></li>
<li><p><span id="宋轶二十七-王老志-7"></span>
见王黼<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E5%85%AD.html#%E5%AE%8B%E8%BD%B6%E4%BA%8C%E5%8D%81%E5%85%AD-%E7%8E%8B%E9%BB%BC-4">4</a>。</p></li>
</ol>
</div>
<div id="王仔昔" class="section level2">
<h2>
<span class="header-section-number">36.40</span> 王仔昔<a class="anchor" aria-label="anchor" href="#%E7%8E%8B%E4%BB%94%E6%98%94"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十七-王仔昔-1"></span>
小王先生仔昔者，豫章人也。始自言遇许逊真君，授以《大洞隐书》，豁落七元之法，能知人祸福。老志死后，仔昔来都下。上知之，召令踵老志事，寓于鲁公赐第。……诏封通妙先生。然鲁公寖不乐，从容奏曰：「臣位轴臣辅政，而家养方士，且甚迂怪，非宜。」上甚然之，乃徙之于上清宝箓宫。仔昔建议，九鼎神器，不可藏于外，于是诏内鼎于大内。其后，宫人有为道士亦居宝箓宫者，以奸事疑似发，因逐仔昔。仔昔性傲，又少戆。上常以客礼待仔昔，故其视巨阉若奴仆，又欲使群道士皆师己。及林灵素出，众乃使道士孙密觉发其语不逊，下开封狱杀之。陷仔昔者，中官冯浩为力。《铁围山丛谈》卷五。</p></li>
<li><p><span id="宋轶二十七-王仔昔-2"></span>
有王仔昔者，初馆于蔡京第。属大旱，徽宗焦心祷雨，每遣中使持一幅素纸，求仔昔书，皆为祷雨也。一日，中使再持纸至，仔昔忽书一小符，仍札其左云：「焚符，汤沃而洗之。」中使大惧，不肯受，曰：「上祷雨，今得此，大谬矣。」仔昔怒曰：「第持去！」上得之骇异，盖上默祷为宠嫔赤目者，因一沃而愈。诏封通妙先生。后以语言不逊，杀之。《清波杂志》卷三。《宋稗类钞》卷七。</p></li>
</ol>
</div>
<div id="林灵素" class="section level2">
<h2>
<span class="header-section-number">36.41</span> 林灵素<a class="anchor" aria-label="anchor" href="#%E6%9E%97%E7%81%B5%E7%B4%A0"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十七-林灵素-1"></span>
林灵素未遭遇时，落魄不检。尝从旗亭贳酒，久不归直。其人督之，灵素计窘，即举手自扪其面，则左颊已成枯骨髑髅，而余半面如故。谓其人曰：「汝迫我不已，我且更扪右颊矣。」其人惊怖，竟为折券。《睽车志》卷一。《宋稗类钞》卷七。</p></li>
<li><p><span id="宋轶二十七-林灵素-2"></span>
会稽天宁观老何道士，喜栽花酿酒以延客，居于观之东廊。一日，有道人状貌甚伟，款门求见，善谈论，喜作大字，何欣然接之，留数日乃去。未几，有妖人张怀素号落托者谋乱，乃前日道人也。何亦坐系狱，以不知谋得释。自是畏客如虎，杜门绝往还。忽有一道人，亦美风表，多技术，观之西廊。道士曰：「张若水介之来谒。」何大怒曰：「我坐接无赖道人，几死于囹圄，岂敢复见汝耶！」因大骂，阖扉拒之，而此道人盖永嘉人林灵噩也。旋得幸，贵震一时，赐名灵素，平日一饭之恩必厚报之。若水乘驿赴阙，命以道官，至蕊珠殿校籍，视殿修撰，父赠朝奉大夫，母封宜人。而老何以尝骂之，朝夕忧惧。若水为挥解，且以书慰解之，始少安。观中人至今传笑。《老学庵笔记》卷三。《宋稗类钞》卷七。</p></li>
<li><p><span id="宋轶二十七-林灵素-3"></span>
林灵素，初名灵噩，字岁昌。家世寒微，慕远游。至蜀，从赵升道人数载。赵卒，得其书，秘藏之，由是善妖术，辅以五雷法。往来宿、亳、淮、泗间，乞食诸寺。政和三年，至京师，寓东太一宫。徽宗梦赴东华帝君召，游神霄宫。觉而异之，敕道录徐知常访神霄事迹。知常素不晓，告假。或告曰：「道堂有温州林道士，累言神霄，亦作《神霄诗》题壁间。」知常得之，大惊，以闻。召见，上问有何术。对曰：「臣上知天宫，中识人间，下知地府。」上视灵噩风貌如旧识，赐名灵素，号金门羽客、通真达灵元妙先生。赐金牌，无时入内。五年，筑通真宫以居之。时宫禁多怪，命灵素治之，埋铁简长九尺于地，其怪遂绝。《宾退录》卷一。</p></li>
<li><p><span id="宋轶二十七-林灵素-4"></span>
崇宁五年中秋夜，徽宗梦游神霄府，赴玉帝所召。见毕而出，自天门而下约百余步，见一道人青服青巾，跨青牛而上，至御驾前，扬鞭呼万岁。帝亟驻车按问，道人奏曰：「今日伏覩天颜，臣之万幸。」言讫，驾青牛而上。政和六年，徐知常引林灵噩入见，帝视其丰范如旧识，曰：「卿昔仕乎？旧曾面朕乎？」噩曰：「臣往年上朝玉帝，瞻视阶下天颜，曾起居圣驾。」帝曰：「朕方省之，记得卿乘青牛，今青牛何在？」噩曰：「青牛寄牧外国，非久进来。」帝甚奇之。御书改名灵素，赐号通真达灵先生。政和七年七月，高丽国果进青牛，帝即赐先生乘骑入朝。《樵书》初编卷一。</p></li>
<li><p><span id="宋轶二十七-林灵素-5"></span>
〔林〕灵素，字通叟，本名灵噩，温州人。少尝事僧为童子，嗜酒不检，僧笞辱之，发愤弃去，为道人。颇知小术，亦时时自写所为歌诗遗人，然笔札词句皆鄙恶，了无可观。既得幸，其徒黠者稍润色之。然灵素本庸夫，每升高座说法，肆为市井俚谈，闻者绝倒。或择日施符水，为人治病。车驾间幸其所居，设次临观，则阴募京师无赖数十人，曲背为伛，扶杖为盲，噤口为喑，曳足为跛。既噀水投符，则伛者伸背，盲者舍杖，喑者大呼，跛者疾走，或拜或泣，各言得疾二十年或三十年，一旦都除，欢声动地，上为大悦。灵素以为未足，则又倡言神霄事。谓天有九霄，神霄最尊，上为神霄帝君，实玉帝长子，下降世间。……又自谓己乃神霄计吏褚慧，有兄曰褚嘉卿，位至右极仙卿。嘉卿今亦生世间，是为王黼，黼和御制诗，有曰「君王犹记褚嘉卿」是也。其他如蔡京则左元仙伯，范致虚则东台典籍，王孝迪则西台详阅真文吏。灵素与王革有隙，则曰革吏也，尝与帝君驭马。其他有名者甚众。是时，明节刘后方幸，又曰后在神霄为九华玉真安妃。……灵素赐号蕊珠殿侍晨金门羽客通真达灵先生。上刻玉为「降真召灵之宝」，自用之。而赐灵素涂金印，文曰「通真达灵之印」，班视执政，锡赉至不可计。有弟子姓丁，自言谓之四世孙。上为下诏，赐为少保。士大夫无耻者，日萃其门，所荐进即拔擢。又著令，道士居僧上，而道士入僧寺，辄据主府，已而遂冠笄僧尼矣。先是宫中数有物怪，或见一老媪，黄衫黄帽，抱十余岁儿，红袍玉带，乘舆鸣跸而出，媪、儿皆有悲泣容。其将见，必先有声如雷，宫中为之雷。上尝手札赐灵素，略曰：「元符三年冬，内人自永泰陵还，摘皂荚一笼闪宫门，笼辄自跃，皂荚皆跳出。自是祟物显行，宜善治之，勿为髠徒所笑。」灵素竭其术，不效。既久，上益厌，遂放灵素归故郡。宣和末，病死。《家世旧闻》卷下。</p></li>
<li><p><span id="宋轶二十七-林灵素-6"></span>
南唐保大中，赐道士谭紫霄号「金门羽客」，事见《庐山记》。祐陵赐林灵素号，用此故事。《宾退录》卷五。</p></li>
<li><p><span id="宋轶二十七-林灵素-7"></span>
见李师师<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E4%B8%83.html#%E5%AE%8B%E8%BD%B6%E4%BA%8C%E5%8D%81%E4%B8%83-%E6%9D%8E%E5%B8%88%E5%B8%88-5">5</a>。</p></li>
<li><p><span id="宋轶二十七-林灵素-8"></span>
林灵素在徽考朝，既以术动主听，大见信用，威震京师。所居宫在城之外，尝奏上：「愿与诸朝士少舂容，免拘门禁之文，幸甚。」上可其请。于是先召馆阁之士十余人饮，至夕，曰：「诸公清夜何以为娱？仆愿为少致殷勤之欢，幸无形迹。」因曰：「街市倡优悉可呼，然不足以陪君子，但诸公平日属意或尝奉周旋者，千里之内皆能致，第各言其姓氏与夫所居之地，今夕将毕集焉。」诸人以为荒唐缪悠之词，醉中故以所志应之。遂自燕集之所至一竹林中，有堂高极浄洁，后有小斋阁十余所，户牖茵屏之属悉备，各令谒其一。更阑之后，凡所言者妇人，皆启户而入，或与之有故者，叙问契阔，及道平时昵语它人不得而闻者皆说焉。安寝至晓，灵素扣户呼曰：「吾非忘矣，可起也。」诸公推枕，惘然恍如梦觉，各不知所以，但相视骇叹而已，因扣之。灵素曰：「此亦末事，诸君幸有识者它日询之可也。」其间有密往之者，则曰：「是夜梦有人召去奉一笑之适。」问其处所言语，无少异也。《投辖录》。</p></li>
<li><p><span id="宋轶二十七-林灵素-9"></span>
道士林灵素以方术显于时，有附之而得美官者，颇自矜骄。或有作灵素画像，诗云：「当日先生在市廛，世人那识是神仙。只因学得飞升后，鸡犬相随也上天。」《藏一话腴》乙集卷下。《竹坡诗话》。《小草斋诗话》卷四。《坚瓠补集》卷二。</p></li>
<li><p><span id="宋轶二十七-林灵素-10"></span>
林灵素一日同帝夜静礼鬭，至太清楼下，见有碑题曰《元祐奸党之碑》，灵素稽首。上怪问之，对曰：「碑上姓名皆天上列宿，臣敢不稽首。」因作诗献云：「苏黄不作文章客，童蔡翻为社稷臣。三十年来无定论，不知奸党是何人。」帝明日以示蔡京，京惶恐乞去，仍免留之。《尧山堂外纪》卷五十五。《坚瓠庚集》卷一。</p></li>
<li><p><span id="宋轶二十七-林灵素-11"></span>
林灵素开讲于宝箓宫，一道民怒目立于前。灵素问：「尔何能？」道民曰：「无所能。」灵素曰：「尔无所能，何以在此？」道民曰：「先生无所不能，何以在此？」徽宗异之，宣问：「实有何能？」道民对曰：「臣能生养万物。」遂下道院，取可以布种者，得茴香一掬，命道民种于艮岳之趾，仍遣禁卫监宿于道院中。是夜三鼓，失所在。翌日，视岳趾，茴香已成林矣。《能改斋漫录》卷十八。《夷坚丙志》卷十五。《宋稗类钞》卷七。</p></li>
<li><p><span id="宋轶二十七-林灵素-12"></span>
林灵素以方士得幸徽庙，跨一青牛出入禁卫，号曰金门羽客。一日，有客来谒，门者难之，客曰：「予温人，第入报。」灵素与乡人厚，则延见焉。客入，灵素问曰：「见我何为？」客曰：「有小术，愿试之。」即撚土炷𬬻中，且求杯水噀案上，覆之以杯，忽报车驾来幸道院，灵素仓皇出迎，不及辞别，而其人去。上至院中，闻香郁然，异之。问灵素何香，对曰：「素所焚香。」上命取香再焚，殊不类，屡易之而益非。上疑之，究诘颇力，灵素不能隐，遂以实对，且言噀水复杯事。上命取杯来，牢不可举。灵素自往取，愈牢。上亲往取之，应手而举，仍得片纸，纸间有诗云：「捻土为香事有因，如今宜假不宜真。三朝宰相张天觉，四海闲人吕洞宾。」灵素自是眷衰。《独醒杂志》卷五。</p></li>
<li><p><span id="宋轶二十七-林灵素-13"></span>
先君言，高丽之俗，亦不喜道教。宣和中，林灵素得幸，乃白遣道士数人，随奉使往，谓之行教，留数月而归。所遣皆庸夫，灵素特假此为丐恩泽尔。《家世旧闻》卷上。</p></li>
<li><p><span id="宋轶二十七-林灵素-14"></span>
灵素之逞憾释氏也，每谓之「金狄乱华」，又创图宫殿为仙女骑麟凤之状，名之曰「女真」。皆妖言也。《家世旧闻》卷下。</p></li>
<li><p><span id="宋轶二十七-林灵素-15"></span>
林灵素诋释教，谓之「金狄乱华」。当时「金狄」之语，虽诏令及士大夫章奏碑版亦多用之，或以为灵素前知金贼之祸，故欲废释氏以厌之。其实亦妖言耳。《老学庵笔记》卷九。</p></li>
<li><p><span id="宋轶二十七-林灵素-16"></span>
宣和崇尚道教，黄冠出入禁闼，号「金门羽客」，气燄赫然，林灵素为之宗主。道官自金坛郎至太虚大夫，班秩与庭臣同。灵素初除金门羽客、通真达灵元妙先生，视中大夫。后驯擢至太中大夫、冲和殿侍晨，视两府。道官同文官，编入杂压，仍每遇郊恩，封赠父母。一日盛暑，亭午，上在水殿，热甚，诏灵素作法祈雨。久之，奏云：「四渎，上帝皆命封闭，唯黄河一路可通，但不能及外。」诏亟致之。俄震雷大霔，霔皆浊流，俄顷即止。中使自外入，言内门外赫日自若。徽宗益神之。宣和末，死于温州。未死间，先自籍平日锡赉物，寄之郡帑，且为治命，殓以容身之棺，棺中止寘所赐万岁藤拄杖，封窆甚固。建炎初，唯下温州籍其赀而已。后数年，有内侍洗手刘太尉之姪，避地至长沙，于酒肆见一𫘞裘丈夫，负壁而坐，熟视，乃灵素也。刘叩：「先生何为至此？」灵素曰：「吾亡命尔。向不早为此，身首异处矣。」倏失所在。灵素狡狯，幸震一时。及势衰事变，复以谲诈遁去，异哉！后葬永嘉黄土山，先命见石龟方下棺，开穴深数丈，果得之。《清波杂志》卷三。《宋稗类钞》卷七。</p></li>
</ol>
</div>
<div id="张虚白" class="section level2">
<h2>
<span class="header-section-number">36.42</span> 张虚白<a class="anchor" aria-label="anchor" href="#%E5%BC%A0%E8%99%9A%E7%99%BD"><i class="fas fa-link"></i></a>
</h2>
<ol style="list-style-type: decimal">
<li>
<span id="宋轶二十七-张虚白-1"></span>
政和以后，黄冠寖盛，眷待隆渥，出入禁掖，无敢谁何，号金门羽客，恩数视两府者凡数人。而张侍晨虚白，在其流辈中独不一沾，上每以张胡呼之，而不名焉。性喜多学，而于术数靡不通悟，尤善以太一言休咎，然多发于酒，曰某事后当然，已而果然。尝醉，枕上膝而卧。每酒后，尽言无所讳，上亦优容之，曰：「张胡，汝醉也。」宣和间，大金始得天祚，遣使来告。上喜，宴其使。既罢，召虚白入，语其事。虚白曰：「天祚在海上，筑宫室以待陛下久矣。」左右皆惊，上亦不怒，徐曰：「张胡，汝又醉也。」至靖康中，都城失守，上出青城，见虚白，抚其背曰：「汝平日所言，皆应于今日。吾恨不听汝言也。」虚白流涕曰：「事已至此，无可奈何。愿陛下爱护圣躬，既往不足咎也。」《曲洧旧闻》卷六。</li>
</ol>
</div>
<div id="雍孝闻" class="section level2">
<h2>
<span class="header-section-number">36.43</span> 雍孝闻<a class="anchor" aria-label="anchor" href="#%E9%9B%8D%E5%AD%9D%E9%97%BB"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十七-雍孝闻-1"></span>
雍孝闻，蜀士之秀也。元符末，有声太学，学者推重之。崇宁初，省试奏名第一。前此屡上封事剀切，九重固已默识其名，至是，殿策中力诋二蔡及时政未便者，徽宗大怒，减死窜海外。宣和末，上思其忠，亲批云：「雍孝闻昨上书致罹刑辟，忠诚可嘉，特开落过犯，授修武郎、合门宣赞舍人。」命颁而孝闻死矣，于是录其子纯为右选。绍兴初，从张魏公入蜀，魏公令属赵喆军中，喆诛，子纯坐编管。既死，魏公怜之，复致其子安行一官，绍兴间，以告讦流领外，不知所终。《挥麈录》卷二。</p></li>
<li><p><span id="宋轶二十七-雍孝闻-2"></span>
雍孝闻，蜀人，崇宁间廷试对策，力诋时政阙失，驳放后虽授以右列，然卒不仕，浪迹山林，遂遇异人得道。政和末，变姓名为道士，入内说法，徽宗谓其得林灵素之半，因赐姓木，更名广莫，竟不知其为孝闻也。孝闻尝自咏云：「百万人中隐一身，深如勺水在沧溟。独醒自负贤人酒，天阔难寻处士星。照影自怜湖水碧，高吟赢得蜀山青。城南老树如相问，不枉飜空过洞庭。」《梁溪漫志》卷七。《尧山堂外纪》卷五十五。</p></li>
<li><p><span id="宋轶二十七-雍孝闻-3"></span>
汪致道叔詹，徽州人，绍兴十八年，以司农少卿总领湖北财赋。尝赴大将田师中宴集，最后至，漕使鄂守先在，与田弈棋。道人木先生者，亦坐于旁，见汪揖曰：「久别，健否？」汪愕曰：「相与昧平生，何言久别？」道人曰：「公已为贵人，忘之耶！独不记宣州道店谈牛奇章事乎？」汪矍然起谢。道人去，汪谓诸客曰：「崇宁五年，初登第，得宣州教授，以冬月单车之官。投宿小村邸，唯有一室，一秀才已先居之。日甚暮，大雨，不可前，不得已推户径入，曰：『值暮至此，与公同此室，可乎？』秀才方踞火坐，顾曰：『唯唯。』良久，忽言曰：『公曾读《唐书》否？』某愠曰：『某虽寡学，宁鄙陋至是！』又笑曰：『记得牛僧孺传否？』某不答。秀才曰：『吾言无他，公乃僧孺后身，前生为武昌节度使，缘未尽，今生当再往。异时官禄多在彼土矣。』某异其语，疑为相师，问其姓字，徐对曰：『公知有雍孝闻者乎？吾是也。自崇宁之初，殿廷駮放，浪迹山林，偶有所遇尔。』扣之不肯言。终夕相对论文而已。至晓而去，不复再见。适覩道人之貌，盖雍君也，风采与四十年前不少异，真得道者也。」坐客莫不惊叹。汪再漕湖北，又守鄂州，为总领，累年皆在武昌。木生名广莫，往来汉沔间，见人唯谈文墨，殊不及他事，无有知其为异人者。沈道原濬亦识之，云政和中以道士入说法，徽宗谓其得林灵素之半，故以木为姓。《夷坚甲志》卷二十。</p></li>
<li><p><span id="宋轶二十七-雍孝闻-4"></span>
〔雍〕孝闻没后，有和州道士，亡其姓名，冒为孝闻，走江淮间，其才亦不下孝闻。有《吊项羽庙文》云：「无守陵之蕙帐，有照夜之寒釭。」过东坡墓题诗云：「文星落处天地泣，此老已亡吾道穷。才力漫超生仲达，功名犹忌死姚崇。人间便觉无清气，海外何人识古风。平日万篇谁爱惜，六丁收拾在瑶宫。」宣和初，至京师，遂得幸祐陵，谓其人可及林灵素之半，赐姓名朱广汉。至绍兴中犹在。《玉照新志》卷二。</p></li>
</ol>
</div>
<div id="葛道人" class="section level2">
<h2>
<span class="header-section-number">36.44</span> 葛道人<a class="anchor" aria-label="anchor" href="#%E8%91%9B%E9%81%93%E4%BA%BA"><i class="fas fa-link"></i></a>
</h2>
<ol style="list-style-type: decimal">
<li>
<span id="宋轶二十七-葛道人-1"></span>
罗叔共言：顷岁钱塘有葛道人者，无他技能，以业屦为生，得金即沽酒自饮，往来湖山间数岁矣，人无知之者。一日，为寺僧修屦，口中微有声，状若哦诗者。僧怪而问之，葛生笑曰：「今日偶得句耳。」问之，乃云：「百啭已休莺哺子，三眠初罢柳飞花。」自是始知其为诗人。世之露才扬己，急于人知者，闻斯人之风，亦可稍愧矣。《竹坡诗话》。</li>
</ol>
</div>
<div id="李少云" class="section level2">
<h2>
<span class="header-section-number">36.45</span> 李少云<a class="anchor" aria-label="anchor" href="#%E6%9D%8E%E5%B0%91%E4%BA%91"><i class="fas fa-link"></i></a>
</h2>
<ol style="list-style-type: decimal">
<li>
<span id="宋轶二十七-李少云-1"></span>
有李氏女者，字少云，本士族。尝适人，夫死无子，弃家著道士服，往来江淮间。仆顷年见之金陵。其诗有云：「几多柳絮风翻雪，无数桃花水浸霞。」殊无脂泽气。又喜炼丹砂，仆亦得其方，大抵类魏伯阳法，而有铢两加精详者也。尝语仆曰：「我命薄，政恐不能成此药耳。」后二年再见之，其瘦骨立，盖丹未成而少云已病。仆问曰：「子丹成欲仙乎？惟甚瘦则鹤背能胜也。」笑曰：「忍相戏耶！」病中作《梅花诗》云：「素艳明寒雪，清香任晓风。可怜浑似我，零落此山中！」寻卒。《彦周诗话》。</li>
</ol>
</div>
<div id="谢-石" class="section level2">
<h2>
<span class="header-section-number">36.46</span> 谢　石<a class="anchor" aria-label="anchor" href="#%E8%B0%A2-%E7%9F%B3"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十七-谢石-1"></span>
谢石润夫，成都人。宣和间至京师，以相字言人祸福。求相者但随意书一字，即就其字离析而言，无不奇中者，名闻九重。上皇因书一「朝」字，令中贵人持往试之。石见字即端视中贵人曰：「此非观察所书也，然谢石贱术，据字而言，今日遭遇即因此字，黥配远行亦此字也，但未敢遽言之耳。」中贵人愕然，且谓之曰：「但有所据，尽言无惧也。」石以手加额曰：「朝字离之为十月十日，字非此月此日所生之天人当谁书也。」一坐尽惊，中贵驰奏。翌日，召至后苑，令左右及宫嫔书字示之，皆据字论说祸福，俱有精理，锡赉甚厚，并与补承信郎。缘此四方来求相者，其门如市。有朝士其室怀姙过月，手书一「也」字，令其夫持问石。是日座客甚众，石详视字谓朝士曰：「此合中所书否？」曰：「何以言之？」石曰：「谓语助者焉哉乎也，固知是公内助所书。尊合盛年三十一否？」曰：「是也。」「以也字上为三十，下为一字也。然吾官人寄此，当力谋迁动而不可得否？」曰：「正以此为挠耳。」「盖也字著水则为池，有马则为驰。今池运则无水，陆驰则无马，是安可动也。又尊合父母兄弟近身亲人当皆无一存者，以也字著人则是他字，今独见也字而不见人故也。又尊合其家物产亦当荡尽否，以也字著土则为地字，今又不见土也，二者俱是否？」曰：「诚如所言也。」朝士即谓之曰：「此皆非所问者，但贱室以怀姙过月，方切忧之，所以问耳。」石曰：「是必十三个月也。以也字中有十字，并两傍二竖下一画为十三也。」石熟视朝士，有曰：「有一事似涉奇怪，因欲不言，则吾官人所问，正决此事，可尽言否？」朝士因请其说，石曰：「也字著虫为虵字，今尊合所姙，殆蛇妖也，然不见虫蛊，则不能为害，谢石亦有薄术，可为吾官人以药下验之，无苦也。」朝士大异其说，因请至家，以药投之，果下数小蛇而体平。都人益共神之，而不知其竟挟何术也。《春渚纪闻》卷二。《夷坚志再补》。</p></li>
<li><p><span id="宋轶二十七-谢石-2"></span>
蜀人谢石，宣和岁壬寅到辇下，以术得名。善相字，使人书一字，即知人之用意，以卜吉凶，其应如响，遂得荣显。……始，石居市邸，人有失金带者，书一「庚」字以问石，石曰：「汝有所失乎？必金带也。然我知其人三日内始出。」果如期出。鲁公知而召之焉，书一「公」字。石曰：「公师位极人臣，福寿若此，不必问所问吉凶。但表某微术者，公师当少年时尝更名尔。」鲁公笑而颔之。……太上皇闻而密俾之，尝为书一「朝」字，命示之。石曰：「此非人臣也。我见其人则言事。」询何自知，石曰：「大家天宁节以十月十日生，此『朝』字十月十日也，岂非至尊乎？」上喜，乃召见。石有问辄中，且令中官索东宫书一字来，乃以「太」字进。又问石，石曰：「此天子也。」左右为大惧。上询谓何，石曰：「『太』字点微横，此必太子也。他日移置诸上，岂非『天』字耶？」上以金带赐之。《铁围山丛谈》卷三。</p></li>
<li><p><span id="宋轶二十七-谢石-3"></span>
〔谢〕石在徽宗时，尝特补承信郎，后因范觉民作相，讨论追夺。一日谓石：「我能拆字。」石诘之，则曰：「尔姓谢，所谓身在讨论之中。名石，则终身右选不能出头。」闻者大笑。《二老堂杂志》卷四。《南宋杂事诗》卷六。</p></li>
<li><p><span id="宋轶二十七-谢石-4"></span>
谢石善拆字，徽宗尝书「朝」字密遣人试之，石即呼万岁。其人曰：「不得乱道。」石曰：「十月十日生，非今上而谁？」高宗幸浙，书「杭」字，石曰：「兀术且至矣。」《二老堂杂志》卷四。《群书类编故事》卷十五。</p></li>
<li><p><span id="宋轶二十七-谢石-5"></span>
谢石既以相著名，尝游丹阳，见道姑行市中，执巨扇，其上大书「拆字如神」。石笑曰：「此术岂有胜我者？何物老媪敢尔！」呼之入室，书「石」字示之。姑曰：「为名不成，得召却退，逢皮则破，遇卒则碎。」石视之不乐，然心服其言。明日，访所在，无识之者，盖异人也。建炎中，石为利路一尉，武将王进邀之饮，使拆其名，石曰：「家欲走，若图事必败。」时进以谋叛结党欲发，不以其语为然。将起乱之夕，乳媪逾垣告官，逮捕下狱，始叹息曰：「悔不用谢石之言。」郡守疑石同谋，而知反不告，亦逮治，坐削籍黥配蓬州。后询王进乡里，乃沧州南皮，且起于卒伍，悉如道姑言。洎至蓬，因过天庆观，逢樵夫负薪憩门左，石兼能相术，熟视之曰：「神清、骨清、气清，得非神仙乎？」樵径前，挽发骂曰：「汝正缘口多坏了，今日尚敢妄说？」批其颊至再，乃去。旁人相惊，争拂石面，石问何为，则黥文已灭矣。郡即给据俾自便。《夷坚志补》卷十九。</p></li>
</ol>
</div>
<div id="陈-彦" class="section level2">
<h2>
<span class="header-section-number">36.47</span> 陈　彦<a class="anchor" aria-label="anchor" href="#%E9%99%88-%E5%BD%A6"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十七-陈彦-1"></span>
徽宗在潜邸，密使人持诞生年月，俾术人陈彦论之。彦一见，问：「谁使若来？」再三诘之，乃告以实。彦曰：「覆大王：彦只今闭铺，六十日内望富贵。」后以随龙官至节钺，其验如此。都人目曰「卖卦陈」。《清波杂志》卷六。</p></li>
<li><p><span id="宋轶二十七-陈彦-2"></span>
端邸闻相国寺陈彦明数学，谈禄命如神，令人持生年密问之，彦乃屏人告以「大横」之兆，且云事应在两月后，至期果验。初欲官以京秩，继乃补西班，积官至节钺。《清波杂志》卷六。</p></li>
</ol>
</div>
<div id="程公衡" class="section level2">
<h2>
<span class="header-section-number">36.48</span> 程公衡<a class="anchor" aria-label="anchor" href="#%E7%A8%8B%E5%85%AC%E8%A1%A1"><i class="fas fa-link"></i></a>
</h2>
<ol style="list-style-type: decimal">
<li>
<span id="宋轶二十七-程公衡-1"></span>
程公衡，字子平，沙随先生之父也。知音律。宣和间，市井竞唱韵令，程曰：「五声皆往而不返，不祥也。」后二帝播迁。建炎初，唱《柳叶曲》，程又曰：「当有姓刘人作乱。」后数年，伪齐窃据中原。《游宦纪闻》卷三。</li>
</ol>
</div>
<div id="释法远" class="section level2">
<h2>
<span class="header-section-number">36.49</span> 释法远<a class="anchor" aria-label="anchor" href="#%E9%87%8A%E6%B3%95%E8%BF%9C"><i class="fas fa-link"></i></a>
</h2>
<ol style="list-style-type: decimal">
<li>
<span id="宋轶二十七-释法远-1"></span>
传禅者以云门、临济、沩仰、洞山、法眼为五家宗派。自沩仰而下，其取人甚严，得之者亦甚少，故沩仰、法眼先绝，洞山至大阳警延，所存一人而已。延仅得法远一人，其徒号远录公者，将终，以其教付之，而远言：「吾自有师。」盖叶县省也。延闻，拊膺大恸。远止之，曰：「公无忧，凡公之道，吾尽得之，顾吾初所从入者不在是，不敢自昧尔，将求一可与传公道者受之，使追以嗣公可乎？」许之。果得清华严。清传道楷，楷行解超绝。近岁四方谈禅，唯云门、临济二氏。及楷出，为云门、临济而不至者，皆翻然舍而从之，故今为洞山者几十之三。《石林避暑录话》卷二。</li>
</ol>
</div>
<div id="释-靓" class="section level2">
<h2>
<span class="header-section-number">36.50</span> 释　靓<a class="anchor" aria-label="anchor" href="#%E9%87%8A-%E9%9D%93"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十七-释靓-1"></span>
三峰靓禅师，初住宝云。邑有巨商，尚气不受僧化，曰：「施由我耳，岂容人劝。」靓宣言：「唯吾独能化之。」其人闻靓至，果不出。靓题其壁而去，曰：「去年巢穴画梁边，春暖双双遶槛前。莫讶主人帘不卷，恐啣泥土污花砖。」其人喜不怒，特自追还，厚施之。靓笑谓人曰：「吾果能化之。」《冷斋夜话》卷六。</p></li>
<li><p><span id="宋轶二十七-释靓-2"></span>
靓禅师，有道老宿也，主筠之三峰。尝赴供民家，渡溪涨，靓重迟，为溪流所陷。童子掖至岸，坐沙石间，垂头如雨中鹤。童子意必怒，且遭斥逐，不敢仰视。靓忽指溪作诗曰：「春天一夜雨霶沱，添得溪流意气多。刚把山僧推倒却，不知到海后如何。」靓后往汝州香山，无疾而化。《冷斋夜话》卷六。</p></li>
</ol>
</div>
<div id="释道楷" class="section level2">
<h2>
<span class="header-section-number">36.51</span> 释道楷<a class="anchor" aria-label="anchor" href="#%E9%87%8A%E9%81%93%E6%A5%B7"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十七-释道楷-1"></span>
芙蓉禅师道楷，始住洛中招提寺，倦于应接，乃入五度山，卓庵于虎穴之南。昼夜苦足冷，时虎方乳，楷取其两子以暖足。虎归不见其子，咆哮跳掷，声振林谷。有顷至庵中，见其子在焉，瞪视楷良久。楷曰：「吾不害尔子，以暖足耳。」虎乃衔其子，曳尾而去。《曲洧旧闻》卷四。</p></li>
<li><p><span id="宋轶二十七-释道楷-2"></span>
长老道楷者，崇宁中以朝廷命住京师法云寺。上一日赐紫方袍及禅师号，楷曰：「非吾法也。」却不受。中使谮于上，以为道楷掷敕于地。上怒，下大理寺杖之。理官知楷为有道者，欲出之，问曰：「师年七十乎？」曰：「六十九矣。」「有疾乎？」楷正色曰：「某平生无病。上赐杖，官不可辄轻之。」遂受杖，无一言。自此隐沂州芙蓉溪，从之者益盛。朝廷数有旨，复命为僧，不从。《邵氏闻见录》卷十五。</p></li>
<li><p><span id="宋轶二十七-释道楷-3"></span>
见释法远<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E4%B8%83.html#%E5%AE%8B%E8%BD%B6%E4%BA%8C%E5%8D%81%E4%B8%83-%E9%87%8A%E6%B3%95%E8%BF%9C-1">1</a>。</p></li>
</ol>
</div>
<div id="释惠洪" class="section level2">
<h2>
<span class="header-section-number">36.52</span> 释惠洪<a class="anchor" aria-label="anchor" href="#%E9%87%8A%E6%83%A0%E6%B4%AA"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十七-释惠洪-1"></span>
崇宁元年元日，粥罢昏睡，梦中忽作一诗，既觉辄能记之，曰：「无赖东风试怒号，共乘一叶傲惊涛。不知两岸人皆愕，但觉中流笑语高。」三月七日，偶与莹中济湘江。是日大风，当断渡，而莹中必欲宿道林，小舟掀舞向浪中，两岸聚观胆落，而莹中笑声愈高。予䌷绎梦中诗以语莹中，莹中云：「此段公案，三十年后大行丛林也。」《冷斋夜话》卷四。</p></li>
<li><p><span id="宋轶二十七-释惠洪-2"></span>
山谷南迁，与余会于长沙，留碧湘门一月。李子光以官舟借之，为憎疾者腹诽，因十六口买小舟，余以舟迫窄为言，山谷笑曰：「烟波万顷，水宿小舟，与大厦千楹，醉眠一榻，何所异，道人缪矣。」即解纤去。闻留衡阳作诗写字，因作长短句寄之，曰：「大厦吞风吐月，小舟坐水眠空。雾窗春晓翠如葱，睡起云涛正涌。　往事回头笑处，此生弹指声中。玉笺佳句敏惊鸿，闻道衡阳价重。」时余方还江南，山谷和其词，曰：「月仄金盆堕水，雁回醉墨书空。君诗秀绝雨园葱，想见衲衣寒拥。　蚁穴梦魂人世，杨花踪迹风中。莫将社燕笑秋鸿，处处春山翠重。」《苕溪渔隐丛话》前集卷四十八引《冷斋夜话》。</p></li>
<li><p><span id="宋轶二十七-释惠洪-3"></span>
崇宁二年，〔慧洪觉范禅师〕会无尽居士张公于峡之善溪。张尝自谓得龙安悦禅师末后句，丛林畏与语，因夜话及之，曰：「可惜云庵不知此事。」师问所以，张曰：「商英顷自金陵酒官移知豫章，过归宗见之，欲为点破。方叙悦末句未卒，此老大怒，骂曰：『此吐血秃丁，脱空妄语，不得信。』既见其盛怒，更不欲叙之。」师笑曰：「相公但识龙安口传末后句，而真药现前不能辨也。」张大惊，起执师手曰：「老师真有此意邪？」曰：「疑则别参。」乃取家藏云庵顶相，展拜赞之，书以授师。其词曰：「云庵纲宗，能用能照。天鼓希声，不落凡调。冷面严眸，神光独耀。孰传其真，觌面为肖。前悦后洪，如融如肇。」《五灯会元》卷十七。</p></li>
<li><p><span id="宋轶二十七-释惠洪-4"></span>
洪觉范本名德洪，俗姓彭，筠州人。始在峡州，以医刘养娘识张天觉。大观四年八月，觉范入京，而天觉已为右揆，因乞得祠部一道为僧。又因叔彭几在郭天信家作门客，遂识天信，因往来于张、郭二公之门。政和元年，张、郭得罪，而觉范决脊杖二十，刺配朱崖军牢。后改名惠洪。《能改斋漫录》卷十二。</p></li>
<li><p><span id="宋轶二十七-释惠洪-5"></span>
洪觉范渡海，即号甘露灭。《维摩经》曰：「得甘露灭，觉道成。」故以为号。《太平清话》卷下。</p></li>
<li><p><span id="宋轶二十七-释惠洪-6"></span>
陈莹中谪通州，夜读《洛浦录》，乃大有所悟，歛目长息曰：「此句唯觉范可解，然渠在海外，吾无定光佛手，何能招之？」……明年，予还自朱崖，馆于高安大愚。莹中自台州载其家来漳浦，过九江庐山，因家焉。督予兼程来，予以三日至湓城。莹中曰：「自此公可禁作诗，无益于事。」予曰：「敬奉教。然予儿时好食肉，母使持斋，予叩头乞先饫食肉一日，母许之。今亦当准食肉例，先吟两诗，喜吾两人死而复生，如何？」莹中许之，予诗曰：「雁荡天台看得足，尽搬儿女寄蓬窗。径来漳水谋二顷，偶爱庐山家九江。名节逼真如醉白，生涯领略似襄庞。向来万事都休理，且听楼钟一夜撞。」「与公灵鹫曾听法，游戏人间知几生。夏口瓮中藏画像，孤山月下认歌声。翳消已觉华无蒂，矿尽方知珠自明。数抹夕阳残雨外，一番飞絮满江城。」莹中喜而谓曰：「此诗如岐下猪肉也，虽美，无多食。」后三年，予客漳水，见莹中姪胜柔自九江来，出诗示予曰：「仁者虽逢思有常，平居慎勿示何妨。争先世路机关恶，近后语言滋味长。可口物多终作疾，快心事过必为伤。与其病后求良药，不若病前能自防。」予谓胜柔曰：「公痴叔诗如食鲥鱼，唯恐遭骨刺耳。与岐下猪肉，不可同日而语也。」《冷斋夜话》卷十。《宋诗纪事》卷九十二。</p></li>
<li><p><span id="宋轶二十七-释惠洪-7"></span>
洪觉范有《上元宿岳麓寺》诗。蔡元度夫人王氏，荆公女也。读至「十分春瘦缘何事，一掬乡心未到家」，曰：「浪子和尚耳。」《能改斋漫录》卷十一。《宋诗纪事》卷九十二。</p></li>
<li><p><span id="宋轶二十七-释惠洪-8"></span>
邹元佐奇于命，彭渊材奇于乐，觉范奇于诗，号「新昌三奇」。《尧山堂外纪》卷五十四。</p></li>
<li><p><span id="宋轶二十七-释惠洪-9"></span>
予与李德修、游公义过一新贵人，贵人留食。予三人者皆以左手举箸，贵人曰：「公等皆左转也。」予遂应声曰：「我辈自应须左转，知君岂是背匙人。」一座大笑，喷饭满案。《冷斋夜话》卷二。</p></li>
</ol>
</div>
<div id="释慧持" class="section level2">
<h2>
<span class="header-section-number">36.53</span> 释慧持<a class="anchor" aria-label="anchor" href="#%E9%87%8A%E6%85%A7%E6%8C%81"><i class="fas fa-link"></i></a>
</h2>
<ol style="list-style-type: decimal">
<li>
<span id="宋轶二十七-释慧持-1"></span>
徽宗皇帝政和三年，嘉州巡捕官奏：本部路旁有大古树因风摧折。中有禅定僧，须发被体，指爪绕身。帝降旨，令肩舆入京，命西天总持三藏以金磬出其定。遂问：「何代僧？」曰：「我乃东林远法师之弟，名慧持，因游峨嵋，入定于树。远法师无恙否？」藏曰：「远法师，晋人也。化去七百年矣。」持不复语。藏问：「师既至此，欲归何所？」曰：「陈留县。」复入定。《五灯会元》卷六。</li>
</ol>
</div>
<div id="释妙应" class="section level2">
<h2>
<span class="header-section-number">36.54</span> 释妙应<a class="anchor" aria-label="anchor" href="#%E9%87%8A%E5%A6%99%E5%BA%94"><i class="fas fa-link"></i></a>
</h2>
<ol style="list-style-type: decimal">
<li>
<span id="宋轶二十七-释妙应-1"></span>
祐陵时有僧妙应者，江南人，往来京洛间，能知人休咎。其说初不言五行形神，且不在人之求而告之。佯狂奔走，初无定止，饮酒食肉，不拘戒行，人呼之为风和尚。蔡元长褫职居钱唐，一日忽直造其堂，书诗一绝云：「相得端明似虎形，摇头摆脑得人憎。看取明年作宰相，张牙劈口吃众生。」又书其下云：「众生受苦，两纪都休。」已而悉如其言。《挥麈余话》卷二。《西湖游览志余》卷十四。</li>
</ol>
</div>
<div id="释仁老" class="section level2">
<h2>
<span class="header-section-number">36.55</span> 释仁老<a class="anchor" aria-label="anchor" href="#%E9%87%8A%E4%BB%81%E8%80%81"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十七-释仁老-1"></span>
花光仁老作墨花，陈去非与义题五绝句，其一云：「含章簷下春风面，造化功成秋兔毫。意足不求颜色似，前身相马九方臯。」徽庙见而喜之，召对擢用。画因诗重，人遂为此画。绍兴初，花光寺僧来居清江慧力寺，士人杨补之、谭逢原与之往来，遂得其传。《独醒杂志》卷四。</p></li>
<li><p><span id="宋轶二十七-释仁老-2"></span>
衡州花光仁老以墨为梅花，鲁直观之，叹曰：「如嫩寒春晓，行孤山篱落间，但欠香耳。」《苕溪渔隐丛话》前集卷五十六引《冷斋夜话》。</p></li>
</ol>
</div>
<div id="释清逸" class="section level2">
<h2>
<span class="header-section-number">36.56</span> 释清逸<a class="anchor" aria-label="anchor" href="#%E9%87%8A%E6%B8%85%E9%80%B8"><i class="fas fa-link"></i></a>
</h2>
<ol style="list-style-type: decimal">
<li>
<span id="宋轶二十七-释清逸-1"></span>
宣和庚子，睦州盗群起不逞，率其徒以寇乡落，所遇遭劫火。仙石石门院有老僧清逸者，独不忍弃去，贼至，为设茶饭，出软语以开化之。群凶革心，院得不坏。《岐海琐谈》卷十五。</li>
</ol>
</div>
<div id="常安民" class="section level2">
<h2>
<span class="header-section-number">36.57</span> 常安民<a class="anchor" aria-label="anchor" href="#%E5%B8%B8%E5%AE%89%E6%B0%91"><i class="fas fa-link"></i></a>
</h2>
<ol style="list-style-type: decimal">
<li>
<span id="宋轶二十七-常安民-1"></span>
长安百姓常安民，以镌字为业，多收隋、唐铭志墨本，亦能篆。教其子以儒学。崇宁初，蔡京、蔡卞为元祐奸党籍，上皇亲书，刻石立于文德殿门，又立于天下州治厅事。长安当立，召安民刻字，民辞曰：「民愚人，不知朝廷立碑之意。但元祐大臣如司马温公者，天下称其正直，今谓之奸邪，民不忍镌也。」府官怒，欲罪之。民曰：「被役不敢辞，乞不刻安民镌字于碑，恐后世并以为罪也。」《邵氏闻见录》卷十六。</li>
</ol>
</div>
<div id="潘-景" class="section level2">
<h2>
<span class="header-section-number">36.58</span> 潘　景<a class="anchor" aria-label="anchor" href="#%E6%BD%98-%E6%99%AF"><i class="fas fa-link"></i></a>
</h2>
<ol style="list-style-type: decimal">
<li>
<span id="宋轶二十七-潘景-1"></span>
潘景，字温叟，崇宁间以医称，视古无愧。虞部员外郎张咸，其妾孕五岁而不育；南陵尉富昌龄妻，孕二岁而不育；团练使刘彝孙，其妾孕十有四月而不育。温叟视之，曰：「疾也。凡医曰孕者，非也。」于是作大剂饮之，咸妻堕肉块百余，有眉目状；昌龄妻梦三童子，色漆黑，仓卒怖悸，疾走而去；彝孙妾堕大蛇，犹蜿蜒不毙。又屯田郎中张諲妻，年四十而天癸不至，温叟察其脉曰：「明年血溃乃死。」既而果死。贵江令王霁，夜梦与妇人歌讴饮酒，昼不能食者，已三岁。温叟治之，疾益平，则妇人色益沮，饮酒益怠，而歌讴不乐，久之遂无所见。温叟曰：「若疾虽衰，而未愈也。倘梦男子青巾而白衣者，则愈矣。」后果梦，辄能食。其他所治，若此甚众。《能改斋漫录》卷十三。</li>
</ol>
</div>
<div id="宋道方" class="section level2">
<h2>
<span class="header-section-number">36.59</span> 宋道方<a class="anchor" aria-label="anchor" href="#%E5%AE%8B%E9%81%93%E6%96%B9"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十七-宋道方-1"></span>
见朱肱<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E4%B8%83.html#%E5%AE%8B%E8%BD%B6%E4%BA%8C%E5%8D%81%E4%B8%83-%E6%9C%B1%E8%82%B1-1">1</a>。</p></li>
<li><p><span id="宋轶二十七-宋道方-2"></span>
见田登<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E5%85%AD.html#%E5%AE%8B%E8%BD%B6%E4%BA%8C%E5%8D%81%E5%85%AD-%E7%94%B0%E7%99%BB-3">3</a>。</p></li>
</ol>
</div>
<div id="朱-肱" class="section level2">
<h2>
<span class="header-section-number">36.60</span> 朱　肱<a class="anchor" aria-label="anchor" href="#%E6%9C%B1-%E8%82%B1"><i class="fas fa-link"></i></a>
</h2>
<ol style="list-style-type: decimal">
<li>
<span id="宋轶二十七-朱肱-1"></span>
朱肱，吴兴人，进士登科，喜论医，尤深于伤寒。在南阳时，太守盛次仲疾作，召肱视之，曰：「小柴胡汤证也。」请并进三服，至晚乃觉满。又视之，问所服药安在，取以视之，乃小柴胡散也。肱曰：「古人制咀，谓剉如麻豆大，煮清汁饮之，名曰汤，所以入经络，攻病取快。今乃为散，滞在鬲上，所以胃满而疾自如也。」因依法旋制，自煮以进二服，是夕遂安。因论经络之要，盛君力赞成书，盖潜心二十年，而《活人书》成。道君朝，诣阙投进，得医学博士。肱之为此书，固精赡矣。尝过洪州，闻名医宋道方在焉，因以就见。宋留肱款语，坐中指駮数十条，皆有考据，肱惘然自失，即日解舟去。《泊宅编》十卷本卷七。</li>
</ol>
</div>
<div id="张-清" class="section level2">
<h2>
<span class="header-section-number">36.61</span> 张　清<a class="anchor" aria-label="anchor" href="#%E5%BC%A0-%E6%B8%85"><i class="fas fa-link"></i></a>
</h2>
<ol style="list-style-type: decimal">
<li>
<span id="宋轶二十七-张清-1"></span>
大观二年，邓州南阳东海村有张三婆，患双眼疼痛，昏暗不覩光明。其子张清，用左手提出眼睛，将铜针穿过，用小刀子割下眼睛，与母吃了。自后所患眼目，不曾再发疼痛。朝廷有旨，特补太医助教，不理选限。《能改斋漫录》卷十二。</li>
</ol>
</div>
<div id="吴用中" class="section level2">
<h2>
<span class="header-section-number">36.62</span> 吴用中<a class="anchor" aria-label="anchor" href="#%E5%90%B4%E7%94%A8%E4%B8%AD"><i class="fas fa-link"></i></a>
</h2>
<ol style="list-style-type: decimal">
<li>
<span id="宋轶二十七-吴用中-1"></span>
吴用中，字诚甫，少好学。因浴溪次，得定光佛像，日夕瞻礼拜请。开封府乡荐南宫，不利。一夕梦佛现身，赠诗曰：「翔翔融和天，如春吐虹玉。巍巍万丈厓，捧出一丛绿。」用中得此诗，常以自负。宋徽宗崇宁三年，赴待奏试，名在第五等首，不当补官。用中殿下大声呼曰：「飞龙之榜，千载一遇，臣等久负灯烛，愿臣等一例出官。」上闻之以问，侍臣有敷奏其言者。须臾，有二卫士掖用中至殿陛，询记姓名，御笔判云：「自吴用中以下一例出官。」凡二百人。《湖海新闻夷坚续志》前集卷一。</li>
</ol>
</div>
<div id="霍端友-李端行" class="section level2">
<h2>
<span class="header-section-number">36.63</span> 霍端友　李端行<a class="anchor" aria-label="anchor" href="#%E9%9C%8D%E7%AB%AF%E5%8F%8B-%E6%9D%8E%E7%AB%AF%E8%A1%8C"><i class="fas fa-link"></i></a>
</h2>
<ol style="list-style-type: decimal">
<li>
<span id="宋轶二十七-霍端友-1"></span> <span id="宋轶二十七-李端行-1"></span>
毗陵李端行与乡人霍端友同在太学，时霍四十余矣，一日倦卧，忽起坐微笑。端行询之，霍云：「我适睡，闻窗外有人云：『霍端友，子明年作状头。』故自笑也。」端行素轻之，因谓之曰：「尔迟暮至此，得一第幸甚，若果为大魁，则何天下乏才之如此也。」既而二人俱中礼部选，御试唱第之次，端行志锐意望魁甲，即前立以俟胪传，忽闻唱「霍端友」，而色若死灰矣。《春渚纪闻》卷二。</li>
</ol>
</div>
<div id="徐-遹" class="section level2">
<h2>
<span class="header-section-number">36.64</span> 徐　遹<a class="anchor" aria-label="anchor" href="#%E5%BE%90-%E9%81%B9"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十七-徐遹-1"></span>
宋徐遹，秋闱中式，买舟抵都下，时同舟已集六人，乃陈、李、张、黄、周、苏姓也。徐遹亦登舟共济，陈姓者曰：「舟中之人凡七，请以七人同舟联一律。」周姓者起曰：「陈李张黄苏与周。」张姓者云：「更添徐子分相投。」陈姓者云：「竹林风月连三郡。」李姓者云：「北宿光芒聚一舟。」苏姓者云：「作者应知同议论。」黄姓者云：「诤臣顿是合谋猷。」徐遹云：「胸中各有平津策，此去知谁作状头。」及次年春榜，徐遂状元及第。《坚瓠戊集》卷三。</p></li>
<li><p><span id="宋轶二十七-徐遹-2"></span>
徐遹子，闽人。博学尚气，累举不捷，久困场屋。崇宁二年，为特奏名魁，时已老矣。赴闻喜赐宴于琼林苑，归骑过平康狭邪之所。同年所簪花，多为群倡所求，惟遹至所寓，花乃独存，因戏题一绝云：「白马青衫老得官，琼林宴罢酒肠宽。平康过尽无人问，留得宫花醒后看。」《墨庄漫录》卷九。《宋稗类钞》卷二。《宋诗纪事》卷三十七。</p></li>
</ol>
</div>
<div id="吴-倜" class="section level2">
<h2>
<span class="header-section-number">36.65</span> 吴　倜<a class="anchor" aria-label="anchor" href="#%E5%90%B4-%E5%80%9C"><i class="fas fa-link"></i></a>
</h2>
<ol style="list-style-type: decimal">
<li>
<span id="宋轶二十七-吴倜-1"></span>
见蔡京<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E4%BA%94.html#%E5%AE%8B%E8%BD%B6%E4%BA%8C%E5%8D%81%E4%BA%94-%E8%94%A1%E4%BA%AC-84">84</a>。</li>
</ol>
</div>
<div id="余应求" class="section level2">
<h2>
<span class="header-section-number">36.66</span> 余应求<a class="anchor" aria-label="anchor" href="#%E4%BD%99%E5%BA%94%E6%B1%82"><i class="fas fa-link"></i></a>
</h2>
<ol style="list-style-type: decimal">
<li>
<span id="宋轶二十七-余应求-1"></span>
余国器应求崇宁五年赴省试，其父石月老人往庙中焚香，作文祷之。夜梦一童子，年可十三四，走马至所馆门外，告曰：「送省牓来。」觉而牓出，果中选。《夷坚乙志》卷十九。</li>
</ol>
</div>
<div id="师-骥-杨师锡" class="section level2">
<h2>
<span class="header-section-number">36.67</span> 师　骥　杨师锡<a class="anchor" aria-label="anchor" href="#%E5%B8%88-%E9%AA%A5-%E6%9D%A8%E5%B8%88%E9%94%A1"><i class="fas fa-link"></i></a>
</h2>
<ol style="list-style-type: decimal">
<li>
<span id="宋轶二十七-师-1"></span> <span id="宋轶二十七-骥-1"></span> <span id="宋轶二十七-杨师锡-1"></span>
眉州彭山县师骥，宣和年间与杨师锡赴省试于开封府。蜀至开封府几万里，蜀士下省者贫不能归，多投汴河而死。杨与师同馆、同经、同里巷，且同升裼中省行间。时放榜已竟，只省元一名封而未开，师见榜内无名，喟然太息，欲投汴河。杨力挽之，曰：「省元未知属谁，万一是君，则枉死矣！且候姓名昭揭，死未晚。」未几，中使持省元之名贴于榜首，则是师骥。师大喜，与杨曰：「感君一言，幸得不死，当世世与君家为婚姻也。」《湖海新闻夷坚续志》前集卷一。</li>
</ol>
</div>
<div id="陈公辅" class="section level2">
<h2>
<span class="header-section-number">36.68</span> 陈公辅<a class="anchor" aria-label="anchor" href="#%E9%99%88%E5%85%AC%E8%BE%85"><i class="fas fa-link"></i></a>
</h2>
<ol style="list-style-type: decimal">
<li>
<span id="宋轶二十七-陈公辅-1"></span>
陈公辅国佐，台州人。父正，为郡大吏，归老，居于城中慧日巷。时国佐在上庠，有僧谒正，指对门普济院曰：「俟此寺为池，贡元当上第。」正曰：「一刹壮丽如此，使其不幸为火焚则可，何由为池？君知吾儿终无成，以是相戏耳。」僧曰：「不过一年，吾言必验。」普济地卑下，每春雨及梅溽所至，水流不可行，寺中积苦之。偶得旷土于郡仓后，即徙焉，而故基卒为池，与僧言合。政和癸巳，国佐遂魁辟雍，释褐第一。《夷坚甲志》卷五。</li>
</ol>
</div>
<div id="陈-杲" class="section level2">
<h2>
<span class="header-section-number">36.69</span> 陈　杲<a class="anchor" aria-label="anchor" href="#%E9%99%88-%E6%9D%B2"><i class="fas fa-link"></i></a>
</h2>
<ol style="list-style-type: decimal">
<li>
<span id="宋轶二十七-陈杲-1"></span>
陈杲，字亨明，福州人。贡至京师，往二相公庙祈梦。夜梦神曰：「子父死不葬，科名未可期也。」杲犹疑未信。明年，果黜于礼闱，遂遣书告其家，亟庀襄事。后再试登第。《夷坚甲志》卷七。</li>
</ol>
</div>
<div id="黄-咏" class="section level2">
<h2>
<span class="header-section-number">36.70</span> 黄　咏<a class="anchor" aria-label="anchor" href="#%E9%BB%84-%E5%92%8F"><i class="fas fa-link"></i></a>
</h2>
<ol style="list-style-type: decimal">
<li>
<span id="宋轶二十七-黄咏-1"></span>
黄咏三岁，书一过目辄成诵。大观三年应童子科，引见徽宗，摘《毛诗》「如南山之寿」之句以发诵。咏应声曰：「不骞不坠。」上以「坠」字为问，对曰：「诗人之言，不识忌讳，臣安敢复道。」上大悦。《舆地纪胜》卷一百三十五。《玉芝堂谈荟》卷四引《兴化志》。</li>
</ol>
</div>
<div id="李师师" class="section level2">
<h2>
<span class="header-section-number">36.71</span> 李师师<a class="anchor" aria-label="anchor" href="#%E6%9D%8E%E5%B8%88%E5%B8%88"><i class="fas fa-link"></i></a>
</h2>
<ol style="list-style-type: decimal">
<li><p><span id="宋轶二十七-李师师-1"></span>
东京角妓李师师，住金线巷，色艺冠绝。徽宗自政和后多微行，乘小轿子，数内臣导从。置行幸局，局中以帝出日谓之「有排当」，次日未还，则传旨称疮痍，不坐朝。尝往来师师家，甚被宠昵。……靖康之乱，师师南徙，有人遇之于湖湘间，衰老憔悴，无复向时风态。刘屏山诗云：「辇毂繁华事可伤，师师垂老过湖湘。缕金檀板今无色，一曲当年动帝王。」《青泥莲花记》卷十三。</p></li>
<li><p><span id="宋轶二十七-李师师-2"></span>
政和间，汴都平康之盛，而李师师、崔念月二妓名著一时。晁冲之叔用每会饮，多召侑席。其后十许年再来京师，二人尚在，而声名溢于京国，李生者，门第尤峻。叔用追感往昔，成二诗，以示江子之，其一云：「少年使酒来京华，纵步曾游小小家。看舞霓裳羽衣曲，听歌玉树后庭花。门侵杨柳垂珠箔，窗对樱桃卷碧纱。坐客半惊随逝水，吾人星散落天涯。」其二云：「春风踏月过章华，青鸟双邀阿母家。系马柳低当户叶，迎人桃出隔墙花。鬓深钗暖云侵脸，臂薄衫寒玉照纱。莫作一生惆怅事，邻州不在海西涯。」靖康中，李生与同辇赵元奴，及筑毬吹笛袁陶、武震辈，例籍其家。李生流落来浙中，士大夫犹邀之以听其歌，然憔悴无复向来之态矣。《墨庄漫录》卷八。《宋诗纪事》卷三十三。</p></li>
<li><p><span id="宋轶二十七-李师师-3"></span>
见周邦彦<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E4%B8%83.html#%E5%AE%8B%E8%BD%B6%E4%BA%8C%E5%8D%81%E4%B8%83-%E5%91%A8%E9%82%A6%E5%BD%A6-5">5</a>。</p></li>
<li><p><span id="宋轶二十七-李师师-4"></span>
见周邦彦<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E4%B8%83.html#%E5%AE%8B%E8%BD%B6%E4%BA%8C%E5%8D%81%E4%B8%83-%E5%91%A8%E9%82%A6%E5%BD%A6-6">6</a>。</p></li>
<li><p><span id="宋轶二十七-李师师-5"></span>
宣和间，林灵素希世宠幸，数召入禁中，赐坐便殿。一日，灵素倏起，趋阶下曰：「九华安妃且至，玉清上真也。」有顷，果中宫至。灵素再拜殿下，继又曰：「神霄某夫人来。」已而果有贵嫔继至者。灵素曰：「在仙班中与臣等列，礼不当拜。」长揖而坐。俄忽视，唶曰：「是间何乃有妖魅气耶？」时露台妓李师师者出入宫禁。言讫，而师师至。灵素怒目攘袂，亟起取御炉火箸，逐而击之，内侍救护得免。灵素曰：「若杀此人，其尸无狐尾者，臣甘罔上之诛。」上笑而不从。《睽车志》卷一。《宋稗类钞》卷七。</p></li>
<li><p><span id="宋轶二十七-李师师-6"></span>
〔靖康元年正月〕御笔：将赵元奴、李师师、王仲端及曾祗应倡优之家，并袁陶、武震、史彦、蒋翊、郭老娘逐人家财籍没。《靖康要录》卷一。《三朝北盟会编》卷三十。</p></li>
<li><p><span id="宋轶二十七-李师师-7"></span>
汴都角妓郜六、李师师，多见前辈杂记。郜即蔡奴也。元丰中，命待诏崔白图其貌入禁中。师师著名宣和间，入掖廷。顷见郑左司子敬云，汪端明家有《李师师传》，欲借钞不果。刘屏山诗云：「辇毂繁华事可伤，师师垂老过湖湘。缕衣檀板无颜色，一曲当年动帝王。」亦前人感慨杜秋娘梨园弟子之类。《后村诗话》前集卷二。</p></li>
</ol>
</div>
<div id="苏-琼" class="section level2">
<h2>
<span class="header-section-number">36.72</span> 苏　琼<a class="anchor" aria-label="anchor" href="#%E8%8B%8F-%E7%90%BC"><i class="fas fa-link"></i></a>
</h2>
<ol style="list-style-type: decimal">
<li>
<span id="宋轶二十七-苏琼-1"></span>
见蔡京<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E4%BA%94.html#%E5%AE%8B%E8%BD%B6%E4%BA%8C%E5%8D%81%E4%BA%94-%E8%94%A1%E4%BA%AC-9">9</a>。</li>
</ol>
</div>
<div id="尹温仪" class="section level2">
<h2>
<span class="header-section-number">36.73</span> 尹温仪<a class="anchor" aria-label="anchor" href="#%E5%B0%B9%E6%B8%A9%E4%BB%AA"><i class="fas fa-link"></i></a>
</h2>
<ol style="list-style-type: decimal">
<li>
<span id="宋轶二十七-尹温仪-1"></span>
见蔡京<a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E4%BA%94.html#%E5%AE%8B%E8%BD%B6%E4%BA%8C%E5%8D%81%E4%BA%94-%E8%94%A1%E4%BA%AC-10">10</a>。</li>
</ol>
</div>
<div id="王-鼎" class="section level2">
<h2>
<span class="header-section-number">36.74</span> 王　鼎<a class="anchor" aria-label="anchor" href="#%E7%8E%8B-%E9%BC%8E"><i class="fas fa-link"></i></a>
</h2>
<ol style="list-style-type: decimal">
<li>
<span id="宋轶二十七-王鼎-1"></span>
宣和中，王鼎为刑部尚书，年甫三十。时卢枢密益、卢尚书法原俱为吏部侍郎，而并多髯，王嘲之曰：「可怜吏部两胡卢，容貌威仪总不都。」卢尚书应声曰：「若要少年并美貌，须还下部小尚书。」闻者以为快。《却扫编》卷中。</li>
</ol>
</div>
<div id="郑可简" class="section level2">
<h2>
<span class="header-section-number">36.75</span> 郑可简<a class="anchor" aria-label="anchor" href="#%E9%83%91%E5%8F%AF%E7%AE%80"><i class="fas fa-link"></i></a>
</h2>
<ol style="list-style-type: decimal">
<li>
<span id="宋轶二十七-郑可简-1"></span>
郑可简以贡茶进用，累官职至右文殿修撰、福建路转运使。其姪千里，于山谷间得朱草，可简令其子待问进之，因此得官。好事者作诗云：「父贵因茶白，儿荣为草朱。」而千里以从父夺朱草以予子，𫍢𫍢不已。待问得官而归，盛集为庆，亲姻毕集，众皆赞喜。可简云：「一门侥幸」，其姪遽云：「千里埋冤。」众皆以为的对。是时贡茶，一方骚动故也。《高斋诗话》。《苕溪渔隐丛话》前集卷四十六。《诗话总龟》后集卷三十。</li>
</ol>
</div>
<div id="黎-珣-陈-询" class="section level2">
<h2>
<span class="header-section-number">36.76</span> 黎　珣　陈　询<a class="anchor" aria-label="anchor" href="#%E9%BB%8E-%E7%8F%A3-%E9%99%88-%E8%AF%A2"><i class="fas fa-link"></i></a>
</h2>
<ol style="list-style-type: decimal">
<li>
<span id="宋轶二十七-黎-1"></span> <span id="宋轶二十七-珣-1"></span> <span id="宋轶二十七-陈-1"></span> <span id="宋轶二十七-询-1"></span>
扬州人黎珣，字东美，崇宁中作郎官监司，又有京师开书舖人陈询，字嘉言，皆以貌像呼为「虾」。而琼林苑西南一亭，地界近水，俗号虾亭，天清寺前多积潦，亦名虾窝。都中轻薄子戏咏虾诗曰：「佳名标上苑，窝窟近天清。道士行为气，梢公打作更。嘉言呼舍弟，东美是家兄。莫向南方去，将君煮作羹。」《鸡肋编》卷上。</li>
</ol>
</div>
<div id="家安国" class="section level2">
<h2>
<span class="header-section-number">36.77</span> 家安国<a class="anchor" aria-label="anchor" href="#%E5%AE%B6%E5%AE%89%E5%9B%BD"><i class="fas fa-link"></i></a>
</h2>
<ol style="list-style-type: decimal">
<li>
<span id="宋轶二十七-家安国-1"></span>
崇宁末，安国同为郎，成都人詹丕为谏官，以安国尝建言移寺省，上章击之，其辞略云：「谨按某官人材阘冗，临事冬烘。」盖以其蜀人，闻者无不笑之。安国性隐而口吃，每戟手跃于众曰：「吾不辞谴逐，但『冬烘』为何等语？」于是传之益广，遂目为「冬烘公」。《石林避暑录话》卷二。</li>
</ol>
</div>
<div id="任忠厚" class="section level2">
<h2>
<span class="header-section-number">36.78</span> 任忠厚<a class="anchor" aria-label="anchor" href="#%E4%BB%BB%E5%BF%A0%E5%8E%9A"><i class="fas fa-link"></i></a>
</h2>
<ol style="list-style-type: decimal">
<li>
<span id="宋轶二十七-任忠厚-1"></span>
任忠厚，蜀人，有文，驰誉上庠。一目患翳，而身甚长，服赐第时绿袍，几不及踝。然喜嘲谑，常翫一友人，其人恚曰：「公状貌如此，曾自为其目否？」任见其怒，即曰：「吾亦自有诗也。」问之云：「有个官人靡恃己，著领蓝袍罔谈彼。面上带些天地玄，眼中更有陈根委。」其人乃笑而已。《鸡肋编》卷中。</li>
</ol>
</div>
<div id="杨-何" class="section level2">
<h2>
<span class="header-section-number">36.79</span> 杨　何<a class="anchor" aria-label="anchor" href="#%E6%9D%A8-%E4%BD%95"><i class="fas fa-link"></i></a>
</h2>
<ol style="list-style-type: decimal">
<li>
<span id="宋轶二十七-杨何-1"></span>
杨何，字汉臣，莆田人也。登进士第，为南阳士掾，狂率喜功。……始在乡校，以薄德取怨于众。人嘲之曰：「牝驴牡马生骡子，道士师姑养秀才。」盖谓其父本黄冠，母尝为尼也。《鸡肋编》卷上。</li>
</ol>
</div>
<div id="郑深道" class="section level2">
<h2>
<span class="header-section-number">36.80</span> 郑深道<a class="anchor" aria-label="anchor" href="#%E9%83%91%E6%B7%B1%E9%81%93"><i class="fas fa-link"></i></a>
</h2>
<ol style="list-style-type: decimal">
<li>
<span id="宋轶二十七-郑深道-1"></span>
汪丞相廷俊，宣和中为将作少监。郑深道资之为同寮。一日，坐局，汪得六鲜鲤，将鲙之，郑不知也，方假寐，梦六人立阶下，自赞云：「李秀才乞公一言，干少监乞命。」郑曰：「不知君等何罪？」俱曰：「只在公一言。」郑许诺。既寤，达之汪公。汪曰：「适得六鲤，将设鲙，岂为是邪？」遂放之，郑自是不食鱼。《夷坚甲志》卷十一。</li>
</ol>
</div>
<div id="关-注" class="section level2">
<h2>
<span class="header-section-number">36.81</span> 关　注<a class="anchor" aria-label="anchor" href="#%E5%85%B3-%E6%B3%A8"><i class="fas fa-link"></i></a>
</h2>
<ol style="list-style-type: decimal">
<li>
<span id="宋轶二十七-关注-1"></span>
宣和二年，睦寇方腊起帮源，浙西震恐，士大夫相与奔窜。关注子东在钱塘，避地擕家于无锡之梁溪。明年，腊就擒，离散之家，悉还桑梓。子东以贫甚，未能归，乃侨寓于毗陵郡崇安寺古柏院中。一日，忽梦临水有轩，主人延客，可年五十，仪观甚伟，玄衣而美须髯。揖坐，使两女子以铜杯酌酒，谓子东曰：「自来歌曲新声，先奏天曹，然后散落人间。他日东南休兵，有乐府曰《太平乐》，汝先听其声。」遂使两女子舞，主人抵掌而为之节。已而恍然而觉，犹能记其五拍，子东因作诗记云：「玄衣仙子从双鬟，缓节长歌一解颜。满引铜杯效鲸吸，低逥红袖作方弯。舞留月殿春风冷，乐奏钧天晓梦还。行听新声《太平乐》，先传五拍到人间。」后四年，子东始归杭州，而先庐已焚于兵火，因寄家菩提寺。复梦前美须者腰一长笛，手披书册，举以示子东。纸白如玉，小朱栏界，间行以谱，有其声而无其词。笑谓子东曰：「将有待也。往时在梁溪，曾按《太平乐》，尚能记其声否乎？」子东因为之歌。美髯者援腰间笛，复作一弄，亦私记其声，盖是重头小令。已而遂觉。其后又梦至一处，榜曰广寒宫。……或有告之者，曰：「但曳铃索，呼月姊，则门开矣。」子东从其言。试曳铃索，果有应者。乃引至堂宇，见二仙子皆眉目疏秀，端庄靓丽。冠青瑶冠，衣彩霞衣，似锦非锦，似绣非绣。因问引者曰：「此谓谁？」曰：「月姊也。」乃引子东升堂，皆再拜。月姊因问：「往时梁溪，曾令双鬟歌舞，传《太平乐》，尚能记否？又遣紫髯翁吹新声，亦能记否？」子东曰：「悉记之。」因为歌之。月姊喜见颜面，复出一纸，书以示子东，曰：「亦新词也。」姊歌之，其声宛转，似乐府《昆明池》。子东因欲强记之，姊有难色，顾视手中纸，化为碧字，皆灭迹矣。因揖而退，乃觉，时已夜阑矣。独记其一句云：「深诚杳隔无疑。」亦不知为何等语也。《墨庄漫录》卷四。《宋诗纪事》卷四。</li>
</ol>
</div>
<div id="王-磐" class="section level2">
<h2>
<span class="header-section-number">36.82</span> 王　磐<a class="anchor" aria-label="anchor" href="#%E7%8E%8B-%E7%A3%90"><i class="fas fa-link"></i></a>
</h2>
<ol style="list-style-type: decimal">
<li>
<span id="宋轶二十七-王磐-1"></span>
王磐安国，合肥人。政和中，为郎京师，其子妇免身，访乳婢，女侩云：「有一人夫死未久，自求售身。」安国以三万得之。又三年，安国自国子司业丐外，得守宛陵。挈家之官，舟次泗州，一男子喏于轿前，云乳婢之夫也，求索其妻。安国惊骇，欲究其详，忽不见。归语乳婢，亦愕然无说。至夜，乳婢忽窜去，遍索不可得。诘旦，舟尾乃见尸浮于水面。《玉照新志》卷三。</li>
</ol>
</div>
</div>
  <div class="chapter-nav">
<div class="prev"><a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E5%85%AD.html"><span class="header-section-number">35</span> 宋人轶事汇编卷二十六</a></div>
<div class="next"><a href="%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E5%85%AB.html"><span class="header-section-number">37</span> 宋人轶事汇编卷二十八</a></div>
</div></main><div class="col-md-3 col-lg-2 d-none d-md-block sidebar sidebar-chapter">
    <nav id="toc" data-toggle="toc" aria-label="On this page"><h2>On this page</h2>
      <ul class="nav navbar-nav">
<li><a class="nav-link" href="#%E5%AE%8B%E4%BA%BA%E8%BD%B6%E4%BA%8B%E6%B1%87%E7%BC%96%E5%8D%B7%E4%BA%8C%E5%8D%81%E4%B8%83"><span class="header-section-number">36</span> 宋人轶事汇编卷二十七</a></li>
<li><a class="nav-link" href="#%E5%91%A8%E9%82%A6%E5%BD%A6"><span class="header-section-number">36.1</span> 周邦彦</a></li>
<li><a class="nav-link" href="#%E8%B5%B5-%E4%BC%81"><span class="header-section-number">36.2</span> 赵　企</a></li>
<li><a class="nav-link" href="#%E6%9B%B9-%E7%BB%84"><span class="header-section-number">36.3</span> 曹　组</a></li>
<li><a class="nav-link" href="#%E5%BE%90-%E4%BC%B8"><span class="header-section-number">36.4</span> 徐　伸</a></li>
<li><a class="nav-link" href="#%E6%B1%9F-%E6%B1%89"><span class="header-section-number">36.5</span> 江　汉</a></li>
<li><a class="nav-link" href="#%E7%94%B0-%E4%B8%BA"><span class="header-section-number">36.6</span> 田　为</a></li>
<li><a class="nav-link" href="#%E8%94%A1-%E4%BC%B8"><span class="header-section-number">36.7</span> 蔡　伸</a></li>
<li><a class="nav-link" href="#%E8%B5%B5%E6%98%8E%E8%AF%9A-%E6%9D%8E%E6%B8%85%E7%85%A7"><span class="header-section-number">36.8</span> 赵明诚　李清照</a></li>
<li><a class="nav-link" href="#%E6%9D%8E-%E8%B4%A8"><span class="header-section-number">36.9</span> 李　质</a></li>
<li><a class="nav-link" href="#%E5%94%90-%E5%BA%9A"><span class="header-section-number">36.10</span> 唐　庚</a></li>
<li><a class="nav-link" href="#%E5%94%90%E6%96%87%E8%8B%A5"><span class="header-section-number">36.11</span> 唐文若</a></li>
<li><a class="nav-link" href="#%E9%82%A2%E4%BF%8A%E8%87%A3"><span class="header-section-number">36.12</span> 邢俊臣</a></li>
<li><a class="nav-link" href="#%E6%9D%A8-%E9%80%82"><span class="header-section-number">36.13</span> 杨　适</a></li>
<li><a class="nav-link" href="#%E9%99%86%E5%85%83%E5%85%89"><span class="header-section-number">36.14</span> 陆元光</a></li>
<li><a class="nav-link" href="#%E6%A2%81%E5%AE%97%E8%8C%83"><span class="header-section-number">36.15</span> 梁宗范</a></li>
<li><a class="nav-link" href="#%E6%B1%9F%E8%87%B4%E5%92%8C"><span class="header-section-number">36.16</span> 江致和</a></li>
<li><a class="nav-link" href="#%E5%91%A8%E5%AD%90%E9%9B%8D"><span class="header-section-number">36.17</span> 周子雍</a></li>
<li><a class="nav-link" href="#%E7%B1%B3-%E8%8A%BE"><span class="header-section-number">36.18</span> 米　芾</a></li>
<li><a class="nav-link" href="#%E7%B1%B3%E5%8F%8B%E4%BB%81"><span class="header-section-number">36.19</span> 米友仁</a></li>
<li><a class="nav-link" href="#%E7%8E%8B%E9%81%93%E4%BA%A8"><span class="header-section-number">36.20</span> 王道亨</a></li>
<li><a class="nav-link" href="#%E6%9C%B1-%E7%BB%B4"><span class="header-section-number">36.21</span> 朱　维</a></li>
<li><a class="nav-link" href="#%E7%84%A6-%E5%BE%B7"><span class="header-section-number">36.22</span> 焦　德</a></li>
<li><a class="nav-link" href="#%E5%88%98%E5%8D%9E%E5%8A%9F"><span class="header-section-number">36.23</span> 刘卞功</a></li>
<li><a class="nav-link" href="#%E8%90%A7-%E6%A5%9A"><span class="header-section-number">36.24</span> 萧　楚</a></li>
<li><a class="nav-link" href="#%E5%AD%99-%E8%96%AA"><span class="header-section-number">36.25</span> 孙　薪</a></li>
<li><a class="nav-link" href="#%E9%99%88-%E6%81%AC"><span class="header-section-number">36.26</span> 陈　恬</a></li>
<li><a class="nav-link" href="#%E7%94%B0%E7%AB%AF%E5%BD%A6-%E6%AC%A7%E9%98%B3%E5%85%83%E8%80%81"><span class="header-section-number">36.27</span> 田端彦　欧阳元老</a></li>
<li><a class="nav-link" href="#%E8%99%9E-%E7%87%AE-%E6%9D%8E-%E8%BF%A5"><span class="header-section-number">36.28</span> 虞　燮　李　迥</a></li>
<li><a class="nav-link" href="#%E8%8B%8F-%E5%BA%A0"><span class="header-section-number">36.29</span> 苏　庠</a></li>
<li><a class="nav-link" href="#%E7%8E%8B-%E4%BB%BD"><span class="header-section-number">36.30</span> 王　份</a></li>
<li><a class="nav-link" href="#%E5%BC%A0%E6%80%80%E7%B4%A0"><span class="header-section-number">36.31</span> 张怀素</a></li>
<li><a class="nav-link" href="#%E8%8C%83-%E5%AF%A5"><span class="header-section-number">36.32</span> 范　寥</a></li>
<li><a class="nav-link" href="#%E5%88%98%E9%87%8E%E5%A4%AB"><span class="header-section-number">36.33</span> 刘野夫</a></li>
<li><a class="nav-link" href="#%E5%88%98%E5%BF%AB%E6%B4%BB"><span class="header-section-number">36.34</span> 刘快活</a></li>
<li><a class="nav-link" href="#%E5%BE%90%E5%AE%88%E4%BF%A1"><span class="header-section-number">36.35</span> 徐守信</a></li>
<li><a class="nav-link" href="#%E4%BD%95%E5%BE%97%E4%B8%80"><span class="header-section-number">36.36</span> 何得一</a></li>
<li><a class="nav-link" href="#%E5%88%98%E6%B7%B7%E5%BA%B7"><span class="header-section-number">36.37</span> 刘混康</a></li>
<li><a class="nav-link" href="#%E9%AD%8F%E6%B1%89%E6%B4%A5"><span class="header-section-number">36.38</span> 魏汉津</a></li>
<li><a class="nav-link" href="#%E7%8E%8B%E8%80%81%E5%BF%97"><span class="header-section-number">36.39</span> 王老志</a></li>
<li><a class="nav-link" href="#%E7%8E%8B%E4%BB%94%E6%98%94"><span class="header-section-number">36.40</span> 王仔昔</a></li>
<li><a class="nav-link" href="#%E6%9E%97%E7%81%B5%E7%B4%A0"><span class="header-section-number">36.41</span> 林灵素</a></li>
<li><a class="nav-link" href="#%E5%BC%A0%E8%99%9A%E7%99%BD"><span class="header-section-number">36.42</span> 张虚白</a></li>
<li><a class="nav-link" href="#%E9%9B%8D%E5%AD%9D%E9%97%BB"><span class="header-section-number">36.43</span> 雍孝闻</a></li>
<li><a class="nav-link" href="#%E8%91%9B%E9%81%93%E4%BA%BA"><span class="header-section-number">36.44</span> 葛道人</a></li>
<li><a class="nav-link" href="#%E6%9D%8E%E5%B0%91%E4%BA%91"><span class="header-section-number">36.45</span> 李少云</a></li>
<li><a class="nav-link" href="#%E8%B0%A2-%E7%9F%B3"><span class="header-section-number">36.46</span> 谢　石</a></li>
<li><a class="nav-link" href="#%E9%99%88-%E5%BD%A6"><span class="header-section-number">36.47</span> 陈　彦</a></li>
<li><a class="nav-link" href="#%E7%A8%8B%E5%85%AC%E8%A1%A1"><span class="header-section-number">36.48</span> 程公衡</a></li>
<li><a class="nav-link" href="#%E9%87%8A%E6%B3%95%E8%BF%9C"><span class="header-section-number">36.49</span> 释法远</a></li>
<li><a class="nav-link" href="#%E9%87%8A-%E9%9D%93"><span class="header-section-number">36.50</span> 释　靓</a></li>
<li><a class="nav-link" href="#%E9%87%8A%E9%81%93%E6%A5%B7"><span class="header-section-number">36.51</span> 释道楷</a></li>
<li><a class="nav-link" href="#%E9%87%8A%E6%83%A0%E6%B4%AA"><span class="header-section-number">36.52</span> 释惠洪</a></li>
<li><a class="nav-link" href="#%E9%87%8A%E6%85%A7%E6%8C%81"><span class="header-section-number">36.53</span> 释慧持</a></li>
<li><a class="nav-link" href="#%E9%87%8A%E5%A6%99%E5%BA%94"><span class="header-section-number">36.54</span> 释妙应</a></li>
<li><a class="nav-link" href="#%E9%87%8A%E4%BB%81%E8%80%81"><span class="header-section-number">36.55</span> 释仁老</a></li>
<li><a class="nav-link" href="#%E9%87%8A%E6%B8%85%E9%80%B8"><span class="header-section-number">36.56</span> 释清逸</a></li>
<li><a class="nav-link" href="#%E5%B8%B8%E5%AE%89%E6%B0%91"><span class="header-section-number">36.57</span> 常安民</a></li>
<li><a class="nav-link" href="#%E6%BD%98-%E6%99%AF"><span class="header-section-number">36.58</span> 潘　景</a></li>
<li><a class="nav-link" href="#%E5%AE%8B%E9%81%93%E6%96%B9"><span class="header-section-number">36.59</span> 宋道方</a></li>
<li><a class="nav-link" href="#%E6%9C%B1-%E8%82%B1"><span class="header-section-number">36.60</span> 朱　肱</a></li>
<li><a class="nav-link" href="#%E5%BC%A0-%E6%B8%85"><span class="header-section-number">36.61</span> 张　清</a></li>
<li><a class="nav-link" href="#%E5%90%B4%E7%94%A8%E4%B8%AD"><span class="header-section-number">36.62</span> 吴用中</a></li>
<li><a class="nav-link" href="#%E9%9C%8D%E7%AB%AF%E5%8F%8B-%E6%9D%8E%E7%AB%AF%E8%A1%8C"><span class="header-section-number">36.63</span> 霍端友　李端行</a></li>
<li><a class="nav-link" href="#%E5%BE%90-%E9%81%B9"><span class="header-section-number">36.64</span> 徐　遹</a></li>
<li><a class="nav-link" href="#%E5%90%B4-%E5%80%9C"><span class="header-section-number">36.65</span> 吴　倜</a></li>
<li><a class="nav-link" href="#%E4%BD%99%E5%BA%94%E6%B1%82"><span class="header-section-number">36.66</span> 余应求</a></li>
<li><a class="nav-link" href="#%E5%B8%88-%E9%AA%A5-%E6%9D%A8%E5%B8%88%E9%94%A1"><span class="header-section-number">36.67</span> 师　骥　杨师锡</a></li>
<li><a class="nav-link" href="#%E9%99%88%E5%85%AC%E8%BE%85"><span class="header-section-number">36.68</span> 陈公辅</a></li>
<li><a class="nav-link" href="#%E9%99%88-%E6%9D%B2"><span class="header-section-number">36.69</span> 陈　杲</a></li>
<li><a class="nav-link" href="#%E9%BB%84-%E5%92%8F"><span class="header-section-number">36.70</span> 黄　咏</a></li>
<li><a class="nav-link" href="#%E6%9D%8E%E5%B8%88%E5%B8%88"><span class="header-section-number">36.71</span> 李师师</a></li>
<li><a class="nav-link" href="#%E8%8B%8F-%E7%90%BC"><span class="header-section-number">36.72</span> 苏　琼</a></li>
<li><a class="nav-link" href="#%E5%B0%B9%E6%B8%A9%E4%BB%AA"><span class="header-section-number">36.73</span> 尹温仪</a></li>
<li><a class="nav-link" href="#%E7%8E%8B-%E9%BC%8E"><span class="header-section-number">36.74</span> 王　鼎</a></li>
<li><a class="nav-link" href="#%E9%83%91%E5%8F%AF%E7%AE%80"><span class="header-section-number">36.75</span> 郑可简</a></li>
<li><a class="nav-link" href="#%E9%BB%8E-%E7%8F%A3-%E9%99%88-%E8%AF%A2"><span class="header-section-number">36.76</span> 黎　珣　陈　询</a></li>
<li><a class="nav-link" href="#%E5%AE%B6%E5%AE%89%E5%9B%BD"><span class="header-section-number">36.77</span> 家安国</a></li>
<li><a class="nav-link" href="#%E4%BB%BB%E5%BF%A0%E5%8E%9A"><span class="header-section-number">36.78</span> 任忠厚</a></li>
<li><a class="nav-link" href="#%E6%9D%A8-%E4%BD%95"><span class="header-section-number">36.79</span> 杨　何</a></li>
<li><a class="nav-link" href="#%E9%83%91%E6%B7%B1%E9%81%93"><span class="header-section-number">36.80</span> 郑深道</a></li>
<li><a class="nav-link" href="#%E5%85%B3-%E6%B3%A8"><span class="header-section-number">36.81</span> 关　注</a></li>
<li><a class="nav-link" href="#%E7%8E%8B-%E7%A3%90"><span class="header-section-number">36.82</span> 王　磐</a></li>
</ul>

      <div class="book-extra">
        <ul class="list-unstyled">
          
        </ul>
</div>
    </nav>
</div>

</div>
</div> <!-- .container -->

<footer class="bg-primary text-light mt-5"><div class="container"><div class="row">

  <div class="col-12 col-md-6 mt-3">
    <p>"<strong>历史上的一些人</strong>" was written by 林峰. It was last built on 2022-05-26.</p>
  </div>

  <div class="col-12 col-md-6 mt-3">
    <p>This book was built by the <a class="text-light" href="https://bookdown.org">bookdown</a> R package.</p>
  </div>

</div></div>
</footer>
</body>
</html>
